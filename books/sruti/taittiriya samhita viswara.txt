कृष्‍णयजुर्वेदः https://sa.wikisource.org/s/a7r


तैत्तिरीय संहिता
1.1 प्रपाठक 1
1.1.1 अनुवाक 1

इषे त्वोर्जे त्वा
वायव स्थोपायव स्थ
देवो वः सविता प्रार्पयतु श्रेष्ठतमाय कर्मणे ।
आ प्यायध्वमघ्निया देवभागमूर्जस्वतीः पयस्वतीः प्रजावतीरनमीवा अयक्ष्माः ।
मा व स्तेन ईशत माघशंसः ।
रुद्रस्य हेतिः परि वो वृणक्तु
ध्रुवा अस्मिन् गोपतौ स्यात बह्वीः ।
यजमानस्य पशून् पाहि ॥

1.1.2
अनुवाक 2
बर्हिराहरणम्

VERSE: 1
यज्ञस्य घोषदसि
प्रत्युष्टं रक्षः प्रत्युष्टा अरातयः
प्रेयमगाद् धिषणा बर्हिरच्छ मनुना कृता स्वधया वितष्टा । त आ वहन्ति कवयः पुरस्ताद् देवेभ्यो जुष्टमिह बर्हिरासदे ॥
देवानाम् परिषूतमसि
वर्षवृद्धमसि
देवबर्हिर् मा त्वान्वङ् मा तिर्यक्
पर्व ते राध्यासम्
आ छेत्ता ते मा रिषम् ।
देवबर्हिः शतवल्शं वि रोह सहस्रवल्शाः

VERSE: 2
वि वयं रुहेम
पृथिव्याः सम्पृचः पाहि
सुसम्भृता त्वा सम् भरामि
अदित्यै रास्नासीन्द्राण्यै संनहनम्
पूषा ते ग्रन्थिं ग्रथ्नातु स ते मास्थात् ।
इन्द्रस्य त्वा बाहुभ्यामुद् यच्छे बृहस्पतेर् मूर्ध्ना हरामि
उर्वन्तरिक्षमन्विहि
देवंगममसि ॥

1.1.3 अनुवाक 3 सांन्नाय्यं, पात्रप्रोक्षणादि

VERSE: 1
शुन्धध्वं दैव्याय कर्मणे देवयज्यायै
मातरिश्वनो घर्मोऽसि
द्यौरसि पृथिव्यसि
विश्वधाया असि परमेण धाम्ना
दृंहस्व मा ह्वार्।
वसूनां पवित्रमसि शतधारं वसूनां पवित्रमसि सहस्रधारम् ।
हुतः स्तोको हुतो द्रप्सः ।
अग्नये बृहते नाकाय । स्वाहा द्यावापृथिवीभ्याम् ।
सा विश्वायुः सा विश्वव्यचाः सा विश्वकर्मा
सम् पृच्यध्वम् ऋतावरीरूर्मिणीर् मधुमत्तमा मन्द्रा धनस्य सातये
सोमेन त्वाऽऽतनच्मीन्द्राय दधि
विष्णो हव्यं रक्षस्व ॥
1.1.4 अनुवाक 4 हविर्निर्वापः

VERSE: 1
कर्मणे वां देवेभ्यः शकेयम् ।
वेषाय त्वा
प्रत्युष्टं रक्षः प्रत्युष्टा अरातयः ।
धूरसि धूर्व धूर्वन्तं धूर्व तं योऽस्मान् धूर्वति तं धूर्व यं वयं धूर्वामस्
त्वं देवानां असि सस्नितमम् पप्रितमं जुष्टतमं वह्नितमं देवहूतमम्
अह्रुतमसि हविर्धानम् ।
दृंहस्व मा ह्वार् ।
मित्रस्य त्वा चक्षुषा प्रेक्षे
मा भेर् मा सं विक्था मा त्वा

VERSE: 2
हिंसिषम्
उरु वाताय
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यामग्नये जुष्टं निर्वपाम्यग्नीषोमाभ्याम्
इदं देवानामिदमु नः सह
स्फात्यै त्वा नारात्यै
सुवरभि वि ख्येषं वैश्वानरं ज्योतिः ।
दृंहन्तां दुर्या द्यावापृथिव्योः ।
उर्वन्तरिक्षमन्विहि ।
अदित्यास् त्वोपस्थे सादयामि ।
अग्ने हव्यं रक्षस्व ॥
1.1.5 अनुवाक 5 हविः प्रोक्षणादि

VERSE: 1
देवो वः सवितोत् पुनात्वच्छिद्रेण पवित्रेण वसोः सूर्यस्य रश्मिभिः ।
आपो देवीरग्रेपुवो अग्रेगुवोऽग्र इमं यज्ञं नयताग्रे यज्ञपतिं धत्त
युष्मान् इन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्ये
प्रोक्षिता स्थ ।
अग्नये वो जुष्टम् प्रोक्षाम्यग्नीषोमाभ्याम् ।
शुन्धध्वं दैव्याय कर्मणे देवयज्यायै ।
अवधूतं रक्षोऽवधूता अरातयः ।
अदित्यास् त्वग् असि प्रति त्वा

VERSE: 2
पृथिवी वेत्तु ।
अधिषवणमसि वानस्पत्यम् प्रति त्वाऽदित्यास् त्वग् वेत्तु ।
अग्नेस् तनूरसि वाचो विसर्जनम्
देववीतये त्वा गृह्णामि ।
अद्रिरसि वानस्पत्यः
स इदं देवेभ्यो हव्यं सुशमि शमिष्व ।
इषमा वदोर्जमा वद
द्युमद् वदत
वयं संघातं जेष्म
वर्षवृद्धमसि
प्रति त्वा वर्षवृद्धं वेत्तु
परापूतं रक्षः परापूता अरातयः ।
रक्षसाम् भागोऽसि
वायुर्वो वि विनक्तु
देवो वः सविता हिरण्यपाणिः प्रति गृह्णातु ॥

1.1.6 अनुवाक 6 व्रीहिपेषणम्

VERSE: 1
अवधूतं रक्षोऽवधूता अरातयः ।
अदित्यास् त्वग् असि प्रति त्वा पृथिवी वेत्तु
दिवः स्कम्भनिरसि प्रति त्वाऽदित्यास् त्वग् वेत्तु
धिषणाऽसि पर्वत्या प्रति त्वा दिव स्कम्भनिर् वेत्तु
धिषणाऽसि पार्वतेयी प्रति त्वा पर्वतिर् वेत्तु
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यामधि वपामि
धान्यमसि धिनुहि देवान्
प्राणाय त्वापानाय त्वा व्यानाय त्वा
दीर्घामनु प्रसितिमायुषे धाम् ।
देवो वः सविता हिरण्यपाणिः प्रति गृह्णातु ॥

1.1.7 अनुवाक 7 कपालोपधानम्

VERSE: 1
धृष्टिरसि ब्रह्म यच्छ ।
अपाग्नेऽग्निमामादं जहि निष् क्रव्यादं सेधाऽऽ देवयजं वह
निर्दग्धं रक्षो निर्दग्धा अरातयः ।
ध्रुवमसि पृथिवीं दृंहाऽऽयुर् दृंह प्रजां दृंह सजातानस्मै यजमानाय पर्यूह
धर्तमस्यन्तरिक्षं दृंह प्राणं दृंहापानं दृंह सजातानस्मै यजमानाय पर्यूह
धरुणमसि दिवं दृंह चक्षुः

VERSE: 2
दृंह श्रोत्रं दृंह सजातानस्मै यजमानाय पर्यूह
धर्मासि दिशो दृंह योनिं दृंह प्रजां दृंह सजातानस्मै यजमानाय पर्यूह
चित स्थ प्रजामस्मै रयिं अस्मै सजातानस्मै यजमानाय पर्यूह
भृगूणामङ्गिरसां तपसा तप्यध्वम् ।
यानि घर्मे कपालान्य् उपचिन्वन्ति वेधसः । पूष्णस् तान्यपि व्रत इन्द्रवायू वि मुञ्चताम् ॥

1.1.8 अनुवाक 8 संवापादिः

VERSE: 1
सं वपामि
समापो अद्भिरग्मत समोषधयो रसेन
सं रेवतीर् जगतीभिर् मधुमतीर् मधुमतीभिः सृज्यध्वम्
अद्भ्यः परि प्रजाता स्थ समद्भिः पृच्यध्वम् ।
जनयत्यै त्वा सं यौमि ।
अग्नये त्वाऽग्नीषोमाभ्याम्
मखस्य शिरोऽसि
घर्मोऽसि विश्वायुः ।
उरु प्रथस्वोरु ते यज्ञपतिः प्रथताम् ।
त्वचं गृह्णीष्व ।
अन्तरितं रक्षोऽन्तरिता अरातयः ।
देवस् त्वा सविता श्रपयतु वर्षिष्ठे अधि नाके ।
अग्निस् ते तनुवम् माऽति धाक् ।
अग्ने हव्यं रक्षस्व
सम् ब्रह्मणा पृच्यस्व ।
एकताय स्वाहा द्विताय स्वाहा त्रिताय स्वाहा ॥

1.1.9 अनुवाक 9 वेदिकरणम्

VERSE: 1
आ ददे ।
इन्द्रस्य बाहुरसि दक्षिणः सहस्रभृष्टिः शततेजाः ।
वायुरसि तिग्मतेजाः
पृथिवि देवयजन्य् ओषध्यास् ते मूलम् मा हिंसिषम्
अपहतोऽररुः पृथिव्यै
व्रजं गच्छ गोस्थानम् ।
वर्षतु ते द्यौर्
बधान देव सवितः परमस्याम् परावति शतेन पाशैर्योऽस्मान् द्वेष्टि यं च वयं द्विष्मस् तमतो मा मौक् ।
अपहतोऽररुः पृथिव्यै देवयजन्यै
व्रजम्

VERSE: 2
गच्छ गोस्थानम् ।
वर्षतु ते द्यौर्
बधान देव सवितः परमस्याम् परावति शतेन पाशैर्योऽस्मान् द्वेष्टि यं च वयं द्विष्मस् तमतो मा मौक् ।
अपहतोऽररुः पृथिव्या अदेवयजनः ।
व्रजं गच्छ गोस्थानम् ।
वर्षतु ते द्यौः ।
बधान देव सवितः परमस्याम् परावति शतेन पाशैर्योऽस्मान् द्वेष्टि यं च वयं द्विष्मस् तमतो मा

VERSE: 3
मौक् ।
अररुस् ते दिवं मा स्कान्
वसवस् त्वा परि गृह्णन्तु गायत्रेण छन्दसा रुद्रास् त्वा परि गृह्णन्तु त्रैष्टुभेन छन्दसादित्यास् त्वा परि गृह्णन्तु जागतेन छन्दसा
देवस्य सवितुः सवे कर्म कृण्वन्ति वेधसः ।
ऋतमस्य् ऋतसदनमस्य् ऋतश्रीरसि
धा असि स्वधा असि ।
उर्वी चासि वस्वी चासि
पुरा क्रूरस्य विसृपो विरप्शिन्न् उदादाय पृथिवीं जीरदानुर्याम् ऐरयञ् चन्द्रमसि स्वधाभिस् तां धीरासो अनुदृश्य यजन्ते ॥
1.1.10 अनुवाक 10 हविर्ग्रहणम्

VERSE: 1
प्रत्युष्टं रक्षः प्रत्युष्टा अरातयः ।
अग्नेर्वस् तेजिष्ठेन तेजसा निष्टपामि
गोष्ठम् मा निर्मृक्षं वाजिनं त्वा सपत्नसहं सम् मार्ज्मि
वाचम् प्राणं चक्षुः श्रोत्रम् प्रजां योनिम् मा निर्मृक्षम् वाजिनीं त्वा सपत्नसाहीं सम् मार्ज्मि ।
आशासाना सौमनसम् प्रजाम् सौभाग्यं तनूम् । अग्नेरनुव्रता भूत्वा सं नह्ये सुकृताय कम् ।
सुप्रजसस् त्वा वयं सुपत्नीरुप

VERSE: 2
सेदिम । अग्ने सपत्नदम्भनमदब्धासो अदाभ्यम्
इमं वि ष्यामि वरुणस्य पाशं यमबध्नीत सविता सुकेतः । धातुश्च योनौ सुकृतस्य लोके स्योनम् मे सह पत्या करोमि
समायुषा सम् प्रजया समग्ने वर्चसा पुनः । सम् पत्नी पत्याहं गच्छे समात्मा तनुवा मम
महीनाम् पयोऽस्य् ओषधीनां रसस् तस्य तेऽक्षीयमाणस्य निः

VERSE: 3
वपामि
महीनाम् पयोऽस्य् ओषधीनां रसोऽदब्धेन त्वा चक्षुषाऽवेक्षे सुप्रजास्त्वाय
तेजोऽसि तेजोऽनु प्रेह्यग्निस् ते तेजो मा वि नैत् ।
अग्नेर् जिह्वासि सुभूर् देवानाम् ।
धाम्नेधाम्ने देवेभ्यो यजुषेयजुषे भव
शुक्रमसि ज्योतिरसि तेजोऽसि
देवो वः सवितोत् पुनात्वच्छिद्रेण पवित्रेण वसोः सूर्यस्य रश्मिभिः
शुक्रं त्वा शुक्रायां धाम्नेधाम्ने देवेभ्यो यजुषेयजुषे गृह्णामि
ज्योतिस् त्वा ज्योतिष्यर्चिस् त्वार्चिषि धाम्नेधाम्ने देवेभ्यो यजुषेयजुषे गृह्णामि

1.1.11
अनुवाक 11
हविरासादनादि

VERSE: 1
कृष्णोऽस्याखरेष्ठोऽग्नये त्वा स्वाहा
वेदिरसि बर्हिषे त्वा स्वाहा
बर्हिरसि स्रुग्भ्यस् त्वा स्वाहा
दिवे त्वान्तरिक्षाय त्वा पृथिव्यै त्वा
स्वधा पितृभ्य ऊर्ग् भव बर्हिषद्भ्यः ।
ऊर्जा पृथिवीं गच्छत
विष्णोः स्तूपोऽसि ।
ऊर्णाम्रदसं त्वा स्तृणामि स्वासस्थं देवेभ्यः ।
गन्धर्वोऽसि विश्वावसुर्विश्वस्माद् ईषतो यजमानस्य परिधिरिड ईडितः ।
इन्द्रस्य बाहुरसि

VERSE: 2
दक्षिणो यजमानस्य परिधिरिड ईडितः ।
मित्रावरुणौ त्वोत्तरतः परि धत्तां ध्रुवेण धर्मणा यजमानस्य परिधिरिड ईडितः
सूर्यस् त्वा पुरस्तात् पातु कस्याश्चिदभिशस्त्याः।
वीतिहोत्रं त्वा कवे द्युमन्तं समिधीमह्यग्ने बृहन्तमध्वरे
विशो यन्त्रे स्थः ।
वसूनां रुद्राणामादित्यानां सदसि सीद
जुहूरुपभृद् ध्रुवाऽसि घृताची नाम्ना प्रियेण नाम्ना प्रिये सदसि सीद ।
एता असदन्त् सुकृतस्य लोके
ता विष्णो पाहि
पाहि यज्ञम् पाहि यज्ञपतिम् पाहि मां यज्ञनियम् ॥

1.1.12 अनुवाक 12 आघारः

VERSE: 1
भुवनमसि वि प्रथस्व ।
अग्ने यष्टरिदं नमः ।
जुह्वेह्यग्निस् त्वा ह्वयति देवयज्यायै ।
उपभृदेहि देवस् त्वा सविता ह्वयति देवयज्यायै ।
अग्नाविष्णू मा वामव क्रमिषम् ।
वि जिहाथाम् मा मा सं ताप्तम् ।
लोकम् मे लोककृतौ कृणुतम् ।
विष्णोः स्थानमसि ।
इत इन्द्रो अकृणोद् वीर्याणि
समारभ्योर्ध्वो अध्वरो दिविस्पृशम्
अह्रुतो यज्ञो यज्ञपतेः ।
इन्द्रावान्त् स्वाहा
बृहद् भाः
पाहि माग्ने दुश्चरितादा मा सुचरिते भज
5मखस्य शिरोऽसि सं ज्योतिषा ज्योतिरङ्क्ताम् ॥

1.1.13 अनुवाक 13 स्रुग्व्यूहनादि

VERSE: 1
वाजस्य मा प्रसवेनोद्ग्राभेणोदग्रभीत् । अथा सपत्नां इन्द्रो मे निग्राभेणाधरां अकः ॥
उद्ग्राभं च निग्राभं च ब्रह्म देवा अवीवृधन् । अथा सपत्नान् इन्द्राग्नी मे विषूचीनान् व्यस्यताम् ॥
वसुभ्यस् त्वा रुद्रेभ्यस् त्वादित्येभ्यस् त्वा ।
अक्तं रिहाणा वियन्तु वयः
प्रजां योनिम् मा निर् मृक्षम्
आ प्यायन्तामाप ओषधयः ।
मरुताम् पृषतयः स्थ
दिवम्

VERSE: 2
गच्छ ततो नो वृष्टिमेरय ।
आयुष्पा अग्नेऽस्यायुर् मे पाहि
चक्षुष्पा अग्नेऽसि चक्षुर् मे पाहि
ध्रुवाऽसि
यम् परिधिम् पर्यधत्था अग्ने देव पणिभिर्वीयमाणस् तं त एतमनु जोषम् भरामि नेदेष त्वदपचेतयातै
यज्ञस्य पाथ उप समितम् ।
संस्रावभागाः स्थेषा बृहन्तः प्रस्तरेष्ठा बर्हिषदश्च ॥

VERSE: 3
देवा इमां वाचमभि विश्वे गृणन्त आसद्यास्मिन् बर्हिषि मादयध्वम्
अग्नेर्वामपन्नगृहस्य सदसि सादयामि
सुम्नाय सुम्निनी सुम्ने मा धत्तम् ।
धुरि धुर्यौ पातम्
अग्नेऽदब्धायोऽशीततनोपाहि माऽद्य दिवः पाहि प्रसित्यै पाहि दुरिष्ट्यै पाहि दुरद्मन्यै पाहि दुश्चरितात् ।
अविषं नः पितुं कृणु सुषदा योनिं स्वाहा
देवा गातुविदो गातुं वित्त्वा गातुमित
मनसस् पत इमं नो देव देवेषु यज्ञं स्वाहा वाचि स्वाहा वाते धाः ॥

1.1.14 अनुवाक 14 काम्येष्टियाज्यापुरोनुवाक्या

VERSE: 1
उभा वामिन्द्राग्नी आहुवध्या उभा राधसः सह मादयध्यै । उभा दाताराविषां रयीणामुभा वाजस्य सातये हुवे वाम् ॥
अश्रवं हि भूरिदावत्तरा वां विजामातुरुत वा घा स्यालात् । अथा सोमस्य प्रयती युवभ्यामिन्द्राग्नी स्तोमं जनयामि नव्यम् ॥
इन्द्राग्नी नवतिम् पुरो दासपत्नीरधूनुतम् । साकमेकेन कर्मणा ॥
शुचिं नु स्तोमं नवजातं अद्येन्द्राग्नी वृत्रहणा जुषेथाम् ॥

VERSE: 2
उभा हि वां सुहवा जोहवीमि ता वाजं सद्य उशते धेष्ठा ॥
वयमु त्वा पथस् पते रथं न वाजसातये । धिये पूषन्नयुज्महि ॥
पथस्पथः परिपतिं वचस्या कामेन कृतो अभ्यानड् अर्कम् । स नो रासच् छुरुधश्चन्द्राग्रा धियं धियं सीषधाति प्र पूषा ॥
क्षेत्रस्य पतिना वयं हितेनेव जयामसि । गामश्वम् पोषयित्न्वा स नः

VERSE: 3
मृडातीदृशे ॥
क्षेत्रस्य पते मधुमन्तमूर्मिं धेनुरिव पयो अस्मासु धुक्ष्व । मधुश्चुतं घृतमिव सुपूतम् ऋतस्य नः पतयो मृडयन्तु ॥
अग्ने नय सुपथा राये अस्मान् विश्वानि देव वयुनानि विद्वान् । युयोध्यस्मज् जुहुराणमेनो भूयिष्ठां ते नमउक्तिं विधेम ॥
आ देवानामपि पन्थामगन्म यच् छक्नवाम तदनु प्रवोढुम् । अग्निर्विद्वान्त् स यजात्

VERSE: 4
सेदु होता सो अध्वरान्त् स ऋतून् कल्पयाति ॥
यद् वाहिष्ठं तदग्नये बृहदर्च विभावसो । महिषीव त्वद् रयिस् त्वद् वाजा उद् ईरते ॥
अग्ने त्वम् पारया नव्यो अस्मान्त् स्वस्तिभिरति दुर्गाणि विश्वा । पूश्च पृथ्वी बहुला न उर्वी भवा तोकाय तनयाय शं योः ॥
त्वमग्ने व्रतपा असि देव आ मर्त्येष्वा । त्वं यज्ञेष्व् ईड्यः ॥
यद् वो वयम् प्रमिनाम व्रतानि विदुषां देवा अविदुष्टरासः । अग्निष् टद् विश्वमा पृणाति विद्वान् येभिर् देवां ऋतुभिः कल्पयाति ॥


1.2 प्रपाठक: 2
1.2.1 अनुवाक 1 यजमानस्य क्षौरादिसंस्काराः

VERSE: 1
आप उन्दन्तु जीवसे दीर्घायुत्वाय वर्चसे ।
ओषधे त्रायस्वैनम् ।
स्वधिते मैनं हिंसीः ।
देवश्रूरेतानि प्र वपे
स्वस्त्य् उत्तराण्यशीय ।
आपो अस्मान् मातरः शुन्धन्तु घृतेन नो घृतपुवः पुनन्तु । विश्वमस्मत् प्र वहन्तु रिप्रमुदाभ्यः शुचिरा पूत एमि
सोमस्य तनूरसि तनुवम् मे पाहि
महीनाम् पयोऽसि वर्चोधा असि वर्चः

VERSE: 2
मयि धेहि
वृत्रस्य कनीनिकाऽसि चक्षुष्पा असि चक्षुर् मे पाहि
चित्पतिस् त्वा पुनातु वाक्पतिस् त्वा पुनातु देवस् त्वा सविता पुनात्वच्छिद्रेण पवित्रेण वसोः सूर्यस्य रश्मिभि
तस्य ते पवित्रपते पवित्रेण यस्मै कम् पुने तच्छकेयम्
आ वो देवास ईमहे सत्यधर्माणो अध्वरे यद् वो देवास आगुरे यज्ञियासो हवामहे ।
इन्द्राग्नी द्यावापृथिवी आप ओषधीस्
त्वं दीक्षाणामधिपतिरसीह मा सन्तम् पाहि ॥

1.2.2 अनुवाक 2 दीक्षा

VERSE: 1
आकूत्यै प्रयुजेऽग्नये स्वाहा मेधायै मनसेऽग्नये स्वाहा दीक्षायै तपसेऽग्नये स्वाहा सरस्वत्यै पूष्णेऽग्नये स्वाहा ।
आपो देवीर् बृहतीर्विश्वशम्भुवो द्यावापृथिवी उर्वन्तरिक्षम् बृहस्पतिर् नो हविषा वृधातु स्वाहा
विश्वे देवस्य नेतुर् मर्तो वृणीत सख्यं । विश्वे राय इषुध्यसि द्युम्नं वृणीत पुष्यसे स्वाहा ।
ऋक्सामयोः शिल्पे स्थस् ते वामा रभे ते मा

VERSE: 2
पातमाऽस्य यज्ञस्योदृचः ।
इमां धियं शिक्षमाणस्य देव क्रतुं दक्षं वरुण सं शिशाधि । ययाऽति विश्वा दुरिता तरेम सुतर्माणमधि नावं रुहेम ।
ऊर्ग् अस्याङ्गिरस्य् ऊर्णम्रदा ऊर्जम् मे यच्छ पाहि मा मा मा हिंसीः ।
विष्णोः शर्माऽसि शर्म यजमानस्य शर्म मे यच्छ
नक्षत्राणाम् माऽतीकाशात् पाहि ।
इन्द्रस्य योनिरसि ॥

VERSE: 3
मा मा हिंसीः
कृष्यै त्वा सुसस्यायै
सुपिप्पलाभ्यस् त्वौषधीभ्यः
सूपस्था देवो वनस्पतिरूर्ध्वो मा पाह्य् ओदृचः
स्वाहा यज्ञम् मनसा स्वाहा द्यावापृथिवीभ्यां स्वाहोरोरन्तरिक्षात् स्वाहा यज्ञं वातादा रभे ॥

1.2.3 अनुवाक 3 देवयजनस्वीकारः

VERSE: 1
दैवीं धियम् मनामहे सुमृडीकामभिष्टये । वर्चोधां यज्ञवाहसं सुपारा नो असद् वशे ॥
ये देवा मनोजाता मनोयुजः सुदक्षा दक्षपितारस् ते नः पान्तु ते नोऽवन्तु तेभ्यो नमस् तेभ्यः स्वाहा ।
अग्ने त्वं सु जागृहि वयं सु मन्दिषीमहि । गोपाय नः स्वस्तये प्रबुधे नः पुनर् ददः ॥
त्वमग्ने व्रतपा असि देव आ मर्त्येष्वा त्वं

VERSE: 2
यज्ञेष्व् ईड्यः ॥
विश्वे देवा अभि मामाऽववृत्रन् पूषा सन्या सोमो राधसा देवः सविता वसोर्वसुदावा
रास्वेयत् सोमाऽऽभूयो भर
मा पृणन् पूर्त्या वि राधि माऽहमायुषा
चन्द्रमसि मम भोगाय भव वस्त्रमसि मम भोगाय भवोस्राऽसि मम भोगाय भव हयोऽसि मम भोगाय भव ॥

VERSE: 3
छागोऽसि मम भोगाय भव मेषोऽसि मम भोगाय भव
वायवे त्वा वरुणाय त्वा निर्ऋत्यै त्वा रुद्राय त्वा
देवीरापो अपां नपाद् य ऊर्मिर् हविष्य इन्द्रियावान् मदिन्तमस् तं वो माव क्रमिषम्
अच्छिन्नं तन्तुम् पृथिव्या अनु गेषम्
भद्रादभि श्रेयः प्रेहि
बृहस्पतिः पुरएता ते अस्त्वथेमव स्य वर आ पृथिव्या आरे शत्रून् कृणुहि सर्ववीरः ।
एदमगन्म देवयजनम् पृथिव्या विश्वे देवा यदजुषन्त पूर्व ऋक्सामाभ्यां यजुषा संतरन्तो रायस् पोषेण समिषा मदेम ॥

1.2.4 अनुवाक 4 सोमक्रयणीहोमादि

VERSE: 1
इयं ते शुक्र तनूरिदं वर्चस् तया सम् भव भ्राजं गच्छ
जूरसि धृता मनसा जुष्टा विष्णवे
तस्यास् ते सत्यसवसः प्रसवे वाचो यन्त्रमशीय स्वाहा
शुक्रमस्यमृतमसि वैश्वदेवं हविः
सूर्यस्य चक्षुरारुहमग्नेरक्ष्णः कनीनिकां यदेतशेभिरीयसे भ्राजमानो विपश्चिता
चिदसि मनाऽसि धीरसि दक्षिणा

VERSE: 2
असि यज्ञियाऽसि क्षत्रियाऽस्यदितिरस्य् उभयतःशीर्ष्णी
सा नः सुप्राची सुप्रतीची सम् भव
मित्रस् त्वा पदि बध्नातु
पूषाऽध्वनः पातु ।
इन्द्रायाध्यक्षाय ।
अनु त्वा माता मन्यतामनु पिताऽनु भ्राता सगर्भ्योऽनु सखा सयूथ्यः
सा देवि देवमच्छेहीन्द्राय सोमम् ।
रुद्रस् त्वा वर्तयतु मित्रस्य पथा
स्वस्ति सोमसखा पुनरेहि सह रय्या ॥

1.2.5
अनुवाक 5
सोमक्रयण्याः पदसंग्रहः

VERSE: 1
वस्व्यसि रुद्राऽस्यदितिरस्यादित्याऽसि शुक्राऽसि चन्द्राऽसि
बृहस्पतिस् त्वा सुम्ने रण्वतु रुद्रो वसुभिरा चिकेतु
पृथिव्यास् त्वा मूर्धन्ना जिघर्मि देवयजन इडायाः पदे घृतवति स्वाहा
परिलिखितं रक्षः परिलिखिता अरातय इदमहं रक्षसो ग्रीवा अपि कृन्तामि
योऽस्मान् द्वेष्टि यं च वयं द्विष्म इदमस्य ग्रीवाः

VERSE: 2
अपि कृन्तामि ।
अस्मे रायस् त्वे रायस् तोते रायः
सं देवि देव्योर्वश्या पश्यस्व
त्वष्टीमती ते सपेय सुरेता रेतो दधाना वीरं विदेय तव संदृशि
माहं रायस् पोषेण वि योषम् ॥

1.2.6 अनुवाक 6 सोमोन्मानम्

VERSE: 1
अंशुना ते अंशुः पृच्यताम् परुषा परुर् गन्धस् ते काममवतु मदाय रसो अच्युतोऽमात्योऽसि शुक्रस् ते ग्रहः ।
अभि त्यं देवं सवितारमूण्योः कविक्रतुमर्चामि सत्यसवसं रत्नधामभि प्रियम् मतिम् । ऊर्ध्वा यस्यामतिर् भा अदिद्युतत् सवीमनि हिरण्यपाणिरमिमीत सुक्रतुः कृपा सुवः ॥
प्रजाभ्यस् त्वा प्राणाय त्वा व्यानाय त्वा प्रजास् त्वमनु प्राणिहि प्रजास् त्वामनु प्राणन्तु ॥

1.2.7 अनुवाक 7 सोमक्रयः

VERSE: 1
सोमं ते क्रीणाम्य् ऊर्जस्वन्तम् पयस्वन्तं वीर्यावन्तमभिमातिषाहं शुक्रं ते शुक्रेण क्रीणामि चन्द्रं चन्द्रेणामृतममृतेन सम्यत् ते गोः ।
अस्मे चन्द्राणि
तपसस् तनूरसि प्रजापतेर्वर्णस् तस्यास् ते सहस्रपोषम् पुष्यन्त्याश्चरमेण पशुना क्रीणामि ।
अस्मे ते बन्धुर् मयि ते रायः श्रयन्ताम्
अस्मे ज्योतिः सोमविक्रयिणि तमः ।
मित्रो न एहि सुमित्रधा ।
इन्द्रस्योरुमा विश दक्षिणमुशन्न् उशन्तं स्योनः स्योनम् ।
स्वान भ्राजाङ्घारे बम्भारे हस्त सुहस्त कृशानवेते वः सोमक्रयणास्तान् रक्षध्वम् मा वो दभन् ॥

1.2.8 अनुवाक 8 सोमस्य शकटारोपणम्

VERSE: 1
उदायुषा स्वायुशोदोषधीनां रसेनोत् पर्जन्यस्य शुष्मेणोदस्थाममृतां अनु ।
उर्वन्तरिक्षमन्विहि ।
अदित्याः सदोऽसि ।
अदित्याः सद आ सीद ।
अस्तभ्नाद् द्याम् ऋषभो अन्तरिक्षममिमीत वरिमाणम् पृथिव्या आऽसीदद् विश्वा भुवनानि सम्राड् विश्वेत् तानि वरुणस्य व्रतानि ॥
वनेषु व्यन्तरिक्षं ततान वाजमर्वत्सु पयो अघ्नियासु हृत्सु

VERSE: 2
क्रतुं वरुणो विक्ष्वग्निं दिवि सूर्यमदधात् सोममद्रौ ।
उदु त्यं जातवेदसं देवं वहन्ति केतवः । दृशे विश्वाय सूर्यम् ॥
उस्रावेतं धूर्षाहावनश्रू अवीरहणौ ब्रह्मचोदनौ
वरुणस्य स्कम्भनमसि
वरुणस्य स्कम्भसर्जनमसि
प्रत्यस्तो वरुणस्य पाशः ॥

1.2.9 अनुवाक 9 सोमस्य प्राचीनवंशं प्रति गमनम्

VERSE: 1
प्र च्यवस्व भुवस् पते विश्वान्यभि धामानि मा त्वा परिपरी विदन् मा त्वा परिपन्थिनो विदन् मा त्वा वृका अघायवो मा गन्धर्वो विश्वावसुरा दघत् ।
श्येनो भूत्वा परा पत यजमानस्य नो गृहे देवैः संस्कृतं यजमानस्य स्वस्त्ययन्यसि ।
अपि पन्थामगस्महि स्वस्तिगामनेहसं येन विश्वाः परि द्विषो वृणक्ति विन्दते वसु
नमो मित्रस्य वरुणस्य चक्षसे महो देवाय तद् ऋतं सपर्यत दूरेदृशे देवजाताय केतवे दिवस् पुत्राय सूर्याय शंसत ॥
वरुणस्य स्कम्भनमसि
वरुणस्य स्कम्भसर्जनमसि ।
उन्मुक्तो वरुणस्य पाशः ॥

1.2.10
अनुवाक 10
तानूनप्त्रम्

VERSE: 1
अग्नेरातिथ्यमसि विष्णवे त्वा सोमस्याऽऽतिथ्यमसि विष्णवे त्वाऽतिथेरातिथ्यमसि विष्णवे त्वाऽग्नये त्वा रायस्पोषदाव्ने विष्णवे त्वा श्येनाय त्वा सोमभृते विष्णवे त्वा
या ते धामानि हविषा यजन्ति ता ते विश्वा परिभूरस्तु यज्ञम् । गयस्फानः प्रतरणः सुवीरोऽवीरहा प्र चरा सोम दुर्यान् ॥
अदित्याः सदोऽस्यदित्याः सद आ

VERSE: 2
सीद
वरुणोऽसि धृतव्रतो वारुणमसि
शंयोर् देवानां सख्यान् मा देवानामपसश्छित्स्महि ।
आपतये त्वा गृह्णामि परिपतये त्वा गृह्णामि तनूनप्त्रे त्वा गृह्णामि शाक्वराय त्वा गृह्णामि शक्मन्न् ओजिष्ठाय त्वा गृह्णामि ।
अनाधृष्टमस्यनाधृष्यं देवानामोजोऽभिषस्तिपा अनभिशस्तेन्यम्
अनु मे दीक्षां दीक्षापतिर् मन्यतामनु तपस् तपस्पतिरञ्जसा सत्यमुप गेषं सुविते मा धाः ॥

1.2.11
अनुवाक 11
सौमिकी वेदिः (अवान्तरदीक्षा, उपसदः)

VERSE: 1
अंशुरंशुस् ते देव सोमाऽऽ प्यायतामिन्द्रायैकधनविद आ तुभ्यमिन्द्रः प्यायतामा त्वमिन्द्राय प्यायस्व ।
आऽऽ प्यायय सखीन्त् सन्या मेधया स्वस्ति ते देव सोम सुत्यामशीय ।
एष्टा रायः प्रेषे भगायर्तम् ऋतवादिभ्यो नमो दिवे नमः पृथिव्यै ।
अग्ने व्रतपते त्वं व्रतानां व्रतपतिरसि या मम तनूरेषा सा त्वयि ॥

VERSE: 2
या तव तनूरियं सा मयि सह नौ व्रतपते व्रतिनोर् व्रतानि
या ते अग्ने रुद्रिया तनूस् तया नः पाहि तस्यास् ते स्वाहा
या ते अग्नेऽयाशया रजाशया हराशया तनूर्वर्षिष्ठा गह्वरे ष्ठा ।
उग्रं वचो अपावधीं त्वेषं वचो अपावधीं स्वाहा ॥
1.2.12
अनुवाक 12
उत्तरवेदिः

VERSE: 1
वित्तायनी मेऽसि तिक्तायनी मेऽस्यवतान् मा नाथितमवतान् मा व्यथितम् ।
विदेरग्निर् नभो नाम ।
अग्ने अङ्गिरो योऽस्याम् पृथिव्यामस्यायुषा नाम्नेहि यत् तेऽनाधृष्टं नाम यज्ञियं तेन त्वा दधे ।
अग्ने अङ्गिरो यो द्वितीयस्यां तृतीयस्याम् पृथिव्यामस्यायुषा नाम्नेहि यत् तेऽनाधृष्टं नाम ॥

VERSE: 2
यज्ञियं तेन त्वाऽऽ दधे
सिंहीरसि महिषीरसि ।
उरु प्रथस्वोरु ते यज्ञपतिः प्रथताम् ।
ध्रुवाऽसि
देवेभ्यः शुन्धस्व देवेभ्यः शुम्भस्व ।
इन्द्रघोषस् त्वा वसुभिः पुरस्तात् पातु मनोजवास् त्वा पितृभिर् दक्षिणतः पातु प्रचेतास् त्वा रुद्रैः पश्चात् पातु विश्वकर्मा त्वाऽऽदित्यैरुत्तरतः पातु
सिंहीरसि सपत्नसाही स्वाहा सिंहीरसि सुप्रजावनिः स्वाहा सिंहीः ॥

VERSE: 3
असि रायस्पोषवनिः स्वाहा सिंहीरस्यादित्यवनिः स्वाहा सिंहीरस्या वह देवान् देवयते यजमानाय स्वाहा
भूतेभ्यस् त्वा
विश्वायुरसि पृथिवीं दृंह ध्रुवक्षिदस्यन्तरिक्षं दृंहाच्युतक्षिदसि दिवं दृंह ।
अग्नेर् भस्मास्यग्नेः पुरीषमसि ॥
1.2.13
अनुवाक 13
हविर्धानम्

VERSE: 1
युञ्जते मन उत युञ्जते धियो विप्रा विप्रस्य बृहतो विपश्चितः । वि होत्रा दधे वयुनाविदेक इन् मही देवस्य सवितुः परिष्टुतिः ॥
सुवाग् देव दुर्यां आ वद
देवश्रुतौ देवेष्वा घोषेथाम्
आ नो वीरो जायतां कर्मण्यो यं सर्वेऽनुजीवाम यो बहूनामसद् वशी ।
इदं विष्णुर्वि चक्रमे त्रेधा नि दधे पदम् । समूढमस्य ॥

VERSE: 2
पांसुरे
इरावरी धेनुमती हि भूतं सूयवसिनी मनवे यशस्ये । व्यस्कभ्नाद् रोदसी विष्णुरेते दाधार पृथिवीमभितो मयूखैः ॥
प्राची प्रेतमध्वरं कल्पयन्ती ऊर्ध्वं यज्ञं नयतम् मा जीह्वरतमत्र रमेथां वर्ष्मन् पृथिव्या ।
दिवो वा विष्णवुत वा पृथिव्या महो वा विष्णवुत वान्तरिक्षाद्धस्तौ पृणस्व बहुभिर्वसव्यैरा प्र यच्छ ॥

VERSE: 3
दक्षिणादोत सव्यात् ॥
विष्णोर् नुकं वीर्याणि प्र वोचं यः पार्थिवानि विममे रजांसि यो अस्कभायदुत्तरं सधस्थं विचक्रमाणस् त्रेधोरुगायो ।
विष्णो रराटमसि विष्णोः पृष्ठमसि
विष्णोः श्न्यप्त्रे स्थः ।
विष्णोः स्यूरसि
विष्णोर् ध्रुवमसि
वैष्णवमसि विष्णवे त्वा ॥
1.2.14
अनुवाक 14
काम्येष्टियाज्यापुरोनुवाक्याः
VERSE: 1
कृणुष्व पाजः प्रसितिं न पृथ्वीं याहि राजेवामवां इभेन । तृष्वीमनु प्रसितिं द्रूणानोऽस्तासि विध्य रक्षसस् तपिष्ठैः ॥
तव भ्रमास आशुया पतन्त्यनु स्पृश धृषता शोशुचानः । तपूंष्यग्ने जुह्वा पतंगानसंदितो वि सृज विष्वग् उल्काः ॥
प्रति स्पशो वि सृज तूर्णितमो भवा पायुर्विशो अस्या अदब्धः । यो नो दूरे अघशंसः ॥

VERSE: 2
यो अन्त्यग्ने माकिष् टे व्यथिरा दधर्षीत् ॥
उदग्ने तिष्ठ प्रत्या तनुष्व न्यमित्रां ओषतात् तिग्महेते । यो नो अरातिं समिधान चक्रे नीचा तं धक्ष्यतसं न शुष्कम् ॥
ऊर्ध्वो भव प्रति विध्याध्यस्मदाविष् कृणुष्व दैव्यान्यग्ने । अव स्थिरा तनुहि यातुजूनां जामिम् {W जामिं} अजामिम् प्र मृणीहि शत्रून् ॥
स ते

VERSE: 3
जानाति सुमतिं यविष्ठ य ईवते ब्रह्मणे गातुम् ऐरत् । विश्वान्यस्मै सुदिनानि रायो द्युम्नान्यर्यो वि दुरो अभि द्यौत् ॥
सेदग्ने अस्तु सुभगः सुदानुर्यस् त्वा नित्येन हविषा य उक्थैः । पिप्रीषति स्व आयुषि दुरोणे विश्वेदस्मै सुदिना सासद् इष्टिः ॥
अर्चामि ते सुमतिं घोष्यर्वाक् सं ते वावाता जरताम्

VERSE: 4
इयं गीः । स्वश्वास् त्वा सुरथा मर्जयेमास्मे क्षत्राणि धारयेरनु द्यून् ॥
इह त्वा भूर्या चरेदुप त्मन् दोषावस्तर् दीदिवांसमनु द्यून् । क्रीडन्तस् त्वा सुमनसः सपेमाभि द्युम्ना तस्थिवांसो जनानाम् ॥
यस् त्वा स्वश्वः सुहिरण्यो अग्न उपयाति वसुमता रथेन । तस्य त्राता भवसि तस्य सखा यस् त आतिथ्यमानुषग् जुजोषत् ॥
महो रुजामि

VERSE: 5
बन्धुता वचोभिस् तन् मा पितुर् गोतमादन्वियाय । त्वं नो अस्य वचसश्चिकिद्धि होतर्यविष्ठ सुक्रतो दमूनाः ॥
अस्वप्नजस् तरणयः सुशेवा अतन्द्रासोऽवृका अश्रमिष्ठाः । ते पायवः सध्रियञ्चो निषद्याऽग्ने तव नः पान्त्वमूर ॥
ये पायवो मामतेयं ते अग्ने पश्यन्तो अन्धं दुरितादरक्षन् । ररक्ष तान्त् सुकृतो विश्ववेदा दिप्सन्त इद् रिपवो ना ह

VERSE: 6
देभुः ॥
त्वया वयं सधन्यस् त्वोतास् तव प्रणीत्यश्याम वाजान् । उभा शंसा सूदय सत्यतातेऽनुष्ठुया कृणुह्यह्रयाण ॥
अया ते अग्ने समिधा विधेम प्रति स्तोमं शस्यमानं गृभाय । दहाशसो रक्षसः पाह्यस्मान् द्रुहो निदो मित्रमहो अवद्यात् ॥
रक्षोहणं वाजिनमा जिघर्मि मित्रम् प्रतिष्ठम् {W प्रथिष्ठम्} उप यामि शर्म । शिशानो अग्निः क्रतुभिः समिद्धः स नो दिवा

VERSE: 7
स रिषः पातु नक्तम् ॥
वि ज्योतिषा बृहता भात्यग्निराविर्विश्वानि कृणुते महित्वा । प्रादेवीर् मायाः सहते दुरेवाः शिशीते शृङ्गे रक्षसे विनिक्षे ॥
उत स्वानासो दिवि षन्त्वग्नेस् तिग्मायुधा रक्षसे हन्तवा उ । मदे चिदस्य प्र रुजन्ति भामा न वरन्ते परिबाधो अदेवीः ॥

1.3 प्रपाठक: 3 सदोमण्डपनिर्माणम्
1.3.1 अनुवाक 1 हविर्धानमण्डपनिर्माणम्

VERSE: 1
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यामा ददेऽभ्रिरसि नारिरसि
परिलिखितं रक्षः परिलिखिता अरातय इदमहं रक्षसो ग्रीवा अपि कृन्तामि
योऽस्मान् द्वेष्टि यं च वयं द्विष्म इदमस्य ग्रीवा अपि कृन्तामि
दिवे त्वाऽन्तरिक्षाय त्वा पृथिव्यै त्वा
शुन्धतां लोकः पितृषदनो ।
यवोऽसि यवयास्मद् द्वेषः

VERSE: 2
यवयारातीः
पितृणां सदनमस्य्
उद् दिवं स्तभानान्तरिक्षम् पृण पृथिवीं दृंह
द्युतानस् त्वा मारुतो मिनोतु मित्रावरुणयोर् ध्रुवेण धर्मणा
ब्रह्मवनिं त्वा क्षत्रवनिं सुप्रजावनिं रायस्पोषवनिम् पर्य् ऊहामि
ब्रह्म दृंह क्षत्रं दृंह प्रजां दृंह रायस् पोषं दृंह
घृतेन द्यावापृथिवी आ पृणेथाम्
इन्द्रस्य सदोऽसि विश्वजनस्य छाया
परि त्वा गिर्वणो गिर इमा भवन्तु विश्वतो वृद्धायुमनु वृद्धयो जुष्टा भवन्तु जुष्टयः ।
इन्द्रस्य स्यूरसीन्द्रस्य ध्रुवमसि
ऐन्द्रमसि
इन्द्राय त्वा ॥

1.3.2
अनुवाक 2
उपरवाः

VERSE: 1
रक्षोहणो वलगहनो वैष्णवान् खनामि ।
इदमहं तं वलगमुद् वपामि यं नः समानो यमसमानो निचखान ।
इदमेनमधरं करोमि यो नः समानो योऽसमानोऽरातीयति
गायत्रेण छन्दसावबाढो वलगः
किमत्र भद्रं तन् नौ सह
विराड् असि सपत्नहा सम्राड् असि भ्रातृव्यहा स्वराड् अस्यभिमातिहा विश्वाराड् असि विश्वासां {W विश्वानां} {ASS विश्वासां} {BI विश्वासां} {GOLS विश्वासां} नाष्ट्राणां हन्ता ॥

VERSE: 2
रक्षोहणो वलगहनः प्रोक्षामि वैष्णवान्
रक्षोहणो वलगहनोऽव नयामि वैष्णवान्
यवोऽसि यवयास्मद् द्वेषो यवयाराती ।
रक्षोहणो वलगहनोऽव स्तृणामि वैष्णवान्
रक्षोहणो वलगहनोऽभि जुहोमि वैष्णवान्
रक्षोहणौ वलगहनावुप दधामि वैष्णवी
रक्षोहणौ वलगहनौ पर्य् ऊहामि वैष्णवी
रक्षोहणौ वलगहनौ परि स्तृणामि वैष्णवी
रक्षोहणौ वलगहनौ वैष्णवी
बृहन्नसि बृहद्ग्रावा बृहतीमिन्द्राय वाचं वद ॥
1.3.3 अनुवाक 3 धिष्णियाः

VERSE: 1
विभूरसि प्रवाहणो ।
वह्निरसि हव्यवाहनः
श्वात्रोऽसि प्रचेतास्
तुथोऽसि विश्ववेदा ।
उशिग् असि कविः ।
अङ्घारिरसि बम्भारिः ।
अवस्युरसि दुवस्वान् ।
शुन्ध्यूरसि मार्जालीयः
सम्राड् असि कृशानुः
परिषद्योऽसि पवमानः
प्रतक्वासि नभस्वान्
असम्म्र्̥ष्टोऽसि हव्यसूदः ।
ऋतधामासि सुवर्ज्योतिः ।
ब्रह्मज्योतिरसि सुवर्धामा ।
अजोऽस्येकपाद्
अहिरसि बुध्नियो ।
रुद्रेणानीकेन पाहि माग्ने पिपृहि मा मा मा हिंसीः ॥

1.3.4 अनुवाक 4 वैसर्जनहोमः

VERSE: 1
त्वं सोम तनूकृद्भ्यो द्वेषोभ्योऽन्यकृतेभ्य उरु यन्तासि वरूथं स्वाहा
जुषाणो अप्तुराज्यस्य वेतु स्वाहा ।
अयं नो अग्निर्वरिवः कृणोत्वयम् मृधः पुर एतु प्रभिन्दन् । अयं शत्रूञ् जयतु जर्हृषाणोऽयं वाजं जयतु वाजसातौ ॥
उरु विष्णो वि क्रमस्वोरु क्षयाय नः कृधि । घृतं घृतयोने पिब प्रप्र यज्ञपतिं तिर ॥
सोमो जिगाति गातुवित्

VERSE: 2
देवानामेति निष्कृतम् ऋतस्य योनिमासदम्
अदित्याः सदोऽसि ।
अदित्याः सद आ सीद ।
एष वो देव सवितः सोमस् तं रक्षध्वम् मा वो दभत् ।
एतत् त्वं सोम देवो देवान् उपागा इदमहम् मनुष्यो मनुष्यान्त् सह प्रजया सह रायस् पोषेण
नमो देवेभ्यः स्वधा पितृभ्यः ।
इदमहं निर्वरुणस्य पाशात् सुवरभि

VERSE: 3
वि ख्येषं वैश्वानरं ज्योतिः ।
अग्ने व्रतपते त्वं व्रतानां व्रतपतिरसि
या मम तनूस् त्वय्यभूद् इयं सा मयि या तव तनूर् मय्यभूदेषा सा त्वयि
यथायथं नौ व्रतपते व्रतिनोर् व्रतानि ॥

1.3.5 अनुवाक 5 यूपच्छेदनम्

VERSE: 1
अत्यन्यानगां नान्यान् उपागाम्
अर्वाक् त्वा परैरविदम् परोऽवरैस्
तं त्वा जुषे वैष्णवं देवयज्यायै
देवस् त्वा सविता मध्वानक्तु ।
ओषधे त्रायस्वैनम् ।
स्वधिते मैनं हिंसीः ।
दिवमग्रेण मा लेखीरन्तरिक्षम् मध्येन मा हिंसीः पृथिव्या सम् भव
वनस्पते शतवल्शो वि रोह सहस्रवल्शा वि वयं रुहेम
यं त्वायं स्वधितिस् तेतिजानः प्रणिनाय महते सौभगायाछिन्नो रायः सुवीरः ॥

1.3.6 अनुवाक 6 यूपस्थापनम्

VERSE: 1
पृथिव्यै त्वाऽन्तरिक्षाय त्वा दिवे त्वा
शुन्धतां लोकः पितृषदनो
यवोऽसि यवयास्मद् द्वेषो यवयारातीः
पितृणां सदनमसि
स्वावेशोऽस्यग्रेगा नेतृणां वनस्पतिरधि त्वा स्थास्यति तस्य वित्तात् ।
देवस् त्वा सविता मध्वानक्तु
सुपिप्पलाभ्यस् त्वौषधीभ्यः ।
उद् दिवं स्तभानान्तरिक्षम् पृण पृथिवीमुपरेण दृंह
ते ते धामान्य् उश्मसी

VERSE: 2
गमध्ये गावो यत्र भूरिशृङ्गा अयासः । अत्राह तदुरुगायस्य विष्णोः परमम् पदमव भाति भूरेः ॥
विष्णोः कर्माणि पश्यत यतो व्रतानि पस्पशे । इन्द्रस्य युज्यः सखा ॥
तद् विष्णोः परमम् पदं सदा पश्यन्ति सूरयः । दिवीव चक्षुराततम् ॥
ब्रह्मवनिं त्वा क्षत्रवनिं सुप्रजावनिं रायस्पोषवनिम् पर्य् ऊहामि
ब्रह्म दृंह क्षत्रं दृंह प्रजां दृंह रायस् पोषं दृंह
परिवीरसि परि त्वा दैवीर्विशो व्ययन्ताम् परीमं रायस्पोषो यजमानम् मनुष्या ।
अन्तरिक्षस्य त्वा सानावव गूहामि ॥

1.3.7 अनुवाक 7 पशोरुपाकरणम्

VERSE: 1
इषे त्वा ।
उपवीरसि ।
उपो देवान् दैवीर्विशः प्रागुर्वह्नीरुशिजो
बृहस्पते धारया वसूनि
हव्या ते स्वदन्ताम्
देव त्वष्टर्वसु रण्व
रेवती रमध्वम्
अग्नेर् जनित्रमसि
वृषणौ स्थ ।
उर्वश्यस्यायुरसि पुरूरवा ।
घृतेनाक्ते वृषणं दधाथाम् ।
गायत्रं छन्दोऽनु प्र जायस्व त्रैष्टुभं जागतं छन्दोऽनु प्र जायस्व
भवतम्

VERSE: 2
नः समनसौ समोकसावरेपसौ
मा यज्ञं हिंसिष्टम् मा यज्ञपतिं जातवेदसौ शिवौ भवतमद्य नः ॥
अग्नावग्निश्चरति प्रविष्ट ऋषीणाम् पुत्रो अधिराज एषः । स्वाहाकृत्य ब्रह्मणा ते जुहोमि मा देवानाम् मिथुया कर् भागधेयम् ॥

1.3.8 अनुवाक 8 पशोः संज्ञपनम्

VERSE: 1
आ ददे ।
ऋतस्य त्वा देवहविः पाशेनारभे
धर्षा मानुषान्
अद्भ्यस् त्वौषधीभ्यः प्रोक्षामि ।
अपाम् पेरुरसि
स्वात्तं चित् सदेवं हव्यमापो देवीः स्वदतैनम् ।
सं ते प्राणो वायुना गच्छतां सं यजत्रैरङ्गानि सं यज्ञपतिराशिषा
घृतेनाक्तौ पशुं त्रायेथाम् ।
रेवतीर्यज्ञपतिम् प्रियधाऽऽ विशत ।
उरो अन्तरिक्ष सजूर्देवेन

VERSE: 2
वातेनास्य हविषस् त्मना यज समस्य तनुवा भव वर्षीयो वर्षीयसि यज्ञे यज्ञपतिं धाः
पृथिव्याः सम्पृचः पाहि
नमस्त आतान ।
अनर्वा प्रेहि घृतस्य कुल्यामनु सह प्रजया सह रायस् पोषेण ।
आपो देवीः शुद्धायुवः शुद्धा यूयं देवां ऊढ्वं शुद्धा वयम् परिविष्टाः परिवेष्टारो वो भूयास्म ॥

1.3.9 अनुवाक 9 पशोर्वपा

VERSE: 1
वाक् त आ प्यायताम् प्राणस् त आ प्यायतां चक्षुस् त आ प्यायताम् श्रोत्रं त आ प्यायताम्
या ते प्राणाञ्छुग्जगाम या चक्षुर्या श्रोत्रं यत्ते क्रूरं यदास्थितम् तत्त आ प्यायतां तत्त एतेन शुन्धताम् ।
नाभिस्त आ प्यायताम् पायुस्त आ प्यायताम् ।
शुद्धाश्चरित्राः
शमद्भ्यः ॥

VERSE: 2
शमोषधीभ्यः शम् पृथिव्यै शमहोभ्याम्
ओषधे त्रायस्वैनम् ।
स्वधिते मैनं हिंसी
रक्षसाम् भागोऽसि ।
इदमहं रक्षोऽधमम् तमो नयामि
योऽस्मान् द्वेष्टि यं च वयं द्विष्म इदमेनमधमं तमो नयामि ।
इषे त्वा
घृतेन द्यावापृथिवी प्रोर्ण्वाथाम्
अछिन्नो रायः सुवीर
उर्वन्तरिक्षमन्विहि
1वायो वीहि स्तोकानाम् ।
स्वाहोर्ध्वनभसं मारुतं गच्छतम् ॥

1.3.10 अनुवाक 10 वसाहोमः //1:7:28, 8:15

VERSE: 1
सं ते मनसा मनः सम् प्राणेन प्राणो
जुष्टं देवेभ्यो हव्यं घृतवत् स्वाहा ।
ऐन्द्रः प्राणो अङ्गेअङ्गे नि देध्यदैरोऽपानो अङ्गेअङ्गे वि बोभुवत् ।
देव त्वष्टर्भूरि ते संसमेतु विषुरूपा यत् सलक्ष्माणो भवथ । देवत्रा यन्तमवसे सखायोऽनु त्वा माता पितरो मदन्तु ॥
श्रीरसि ।
अग्निस्त्वा श्रीणातु ।
आपः समरिणन्
वातस्य (१) त्वा ध्रज्यै पूष्णो रंह्या अपामोषधीनां रोहिष्यै

VERSE: 2
घृतं घृतपावानः पिबत वसां वसापावानः पिबत ।
अन्तरिक्षस्य हविरसि
स्वाहा त्वान्तरिक्षाय
दिशः प्रदिश आदिशो विदिश उद्दिशः
स्वाहा दिग्भ्यो
नमो दिग्भ्यः ॥

1.3.11 अनुवाक 11 उपयड्ढोमाः

VERSE: 1
समुद्रं गच्छ स्वाहाऽन्तरिक्षं गच्छ स्वाहा देवं सवितारं गच्छ स्वाहाऽहोरात्रे गच्छ स्वाहा मित्रावरुणौ गच्छ स्वाहा सोमं गच्छ स्वाहा यज्ञं गच्छ स्वाहा छन्दांसि गच्छ स्वाहा द्यावापृथिवी गच्छ स्वाहा नभो दिव्यं गच्छ स्वाहाऽग्निं वैश्वानरं गच्छ स्वाहा ।
अद्भ्यस् त्वौषधीभ्यो
मनो मे हार्दि यच्छ
तनूं त्वचम् पुत्रं नप्तारमशीय
शुग् असि(१) तमभि शोच योऽस्मान् द्वेष्टि यं च वयं द्विष्मो
धाम्नोधाम्नो राजन्नितो वरुण नो मुञ्च यदापो अघ्निया वरुणेति शपामहे ततो वरुण नो मुञ्च ॥

1.3.12 अनुवाक 12 वसतीवरीग्रहणम्

VERSE: 1
हविष्मतीरिमा आपो हविष्मान् देवो अध्वरो हविष्मां आ विवासति हविष्मां अस्तु सूर्यः ॥
अग्नेर्वोऽपन्नगृहस्य सदसि सादयामि सुम्नाय सुम्निमीः सुम्ने मा धत्त ।
इन्द्राग्नियोर् भागधेयीः स्थ मित्रावरुणयोर् भागधेयीः स्थ विश्वेषां देवानां भागधेयीः स्थ
यज्ञे जागृत ॥

1.3.13 अनुवाक 13 सोमावरोहणम्

VERSE: 1
हृदे त्वा मनसे त्वा दिवे त्वा सूर्याय त्वा ।
ऊर्ध्वमिममध्वरं कृधि दिवि देवेषु होत्रा यच्छ
सोम राजन्न् एह्यव रोह
मा भेर् मा सं विक्थाः ।
मा त्वा हिंसिषम्
प्रजास् त्वमुपावरोह प्रजास् त्वामुपावरोहन्तु
शृणोत्वग्निः समिधा हवम् मे शृण्वन्त्वापो धिषणाश्च देवीः । शृणोत ग्रावाणो विदुषो नु (१)

VERSE: 2
यज्ञं शृणोतु देवः सविता हवम् मे ॥
देवीरापो अपां नपाद् य ऊर्मिर् हविष्य इन्द्रियावान् मदिन्तमस् तं देवेभ्यो देवत्रा धत्त शुक्रं शुक्रपेभ्यो येषाम् भाग स्थ स्वाहा
कार्षिरस्यपापाम् मृध्रम् ।
समुद्रस्य वोक्षित्या उन् नये
यमग्ने पृत्सु मर्त्यमावो वाजेषु यं जुनाः । स यन्ता शश्वतीरिषः ॥

1.3.14 अनुवाक 14 काम्येष्टियाज्यापुरोनुवाक्याः

VERSE: 1
त्वमग्ने रुद्रो असुरो महो दिवस् त्वं मारुतम् पृक्ष ईशिषे । त्वं वातैररुणैर्यासि शंगयस् त्वम् पूषा विधतः पासि नु त्मना ॥
आ वो राजानमध्वरस्य रुद्रं होतारं सत्ययजं रोदस्योः । अग्निम् पुरा तनयित्नोरचित्ताद् धिरण्यरूपमवसे कृणुध्वम् ॥
अग्निर् होता नि षसादा यजीयान् उपस्थे मातुः सुरभावु लोके । युवा कविः पुरुनिष्ठः

VERSE: 2
ऋतावा धर्ता कृष्टीनामुत मध्य इद्धः ॥
साध्व्ī́मकर् देववीतिं नो दय यज्ञस्य जिह्वामविदाम गुह्याम् । स आयुरागात् सुरभिर्वसानो भद्रामकर् देवहूतिं नो अद्य ॥
अक्रन्ददग्नि स्तनयन्न् इव द्यौः क्षामा रेरिहद् वीरुधः समञ्जन् । सद्यो जज्ञानो वि हीमिद्धो अख्यदा रोदसी भानुना भात्यन्तः ॥
त्वे वसूनि पुर्वणीक ॥

VERSE: 3
होतर् दोषा वस्तोरेरिरे यज्ञियासः । क्षामेव विश्वा भुवनानि यस्मिन्त् सं सौभगानि दधिरे पावके ॥
तुभ्यं ता अङ्गिरस्तम विश्वाः सुक्षितयः पृथक् । अग्ने कामाय येमिरे ॥
अश्याम तं काममग्ने तवोत्यश्याम रयिं रयिवः सुवीरम् । अश्याम वाजमभि वाजयन्तोऽश्याम द्युम्नमजराजरं ते ॥
श्रेष्ठं यविष्ठ भारताग्ने द्युमन्तमा भर

VERSE: 4
वसो पुरुस्पृहं रयिम् ॥
स श्वितानस् तन्यतू रोचनस्था अजरेभिर् नानदद्भिर्यविष्ठः । यः पावकः पुरुतमः पुरूणि पृथून्यग्निरनुयाति भर्वन् ॥
आयुष् टे विश्वतो दधदयमग्निर्वरेण्यः । पुनस् ते प्राण आयति परा यक्ष्मं सुवामि ते ॥
आयुर्दा अग्ने हविषो जुषाणो घृतप्रतीको घृतयोनिरेधि । घृतम् पीत्वा मधु चारु गव्यम् पितेव पुत्रमभि ॥

VERSE: 5
रक्षताद् इमम् ॥
तस्मै ते प्रतिहर्यते जातवेदो विचर्षणे । अग्ने जनामि सुष्टुतिम् ॥
दिवस् परि प्रथमं जज्ञे अग्निरस्मद् द्वितीयम् परि जातवेदाः । तृतीयमप्सु नृमणा अजस्रमिन्धान एनं जरते स्वाधीः ॥
शुचिः पावक वन्द्योऽग्ने बृहद् वि रोचसे । त्वम् घृतेभिराहुतः ॥
दृशानो रुक्म उर्व्या व्यद्यौद् दुर्मर्षमायुः श्रिये रुचानः । अग्निरमृतो अभवद् वयोभिः ॥

VERSE: 6
यदेनं द्यौरजनयत् सुरेताः ॥
आ यद् इषे नृपतिं तेज आनट् छुचि रेतो निषिक्तं द्यौरभीके । अग्निः शर्धमनवद्यं युवानं स्वाधियं जनयत् सूदयच् च ॥
स तेजीयसा मनसा त्वोत उत शिक्ष स्वपत्यस्य शिक्षोः । अग्ने रायो नृतमस्य प्रभूतौ भूयाम ते सुष्टुतयश्च वस्वः ॥
अग्ने सहन्तमा भर द्युम्नस्य प्रासहा रयिम् । विश्वा यः

VERSE: 7
चर्षणीरभ्यासा वाजेषु सासहत् ॥
तमग्ने पृतनासहं रयिं सहस्व आ भर । त्वं हि सत्यो अद्भुतो दाता वाजस्य गोमतः ॥
उक्षान्नाय वशान्नाय सोमपृष्ठाय वेधसे । स्तोमैर्विधेमाग्नये ॥
वद्मा हि सूनो अस्यद्मसद्वा चक्रे अग्निर् जनुषाज्मान्नम् । स त्वं न ऊर्जसन ऊर्जं धा राजेव जेरवृके क्षेष्यन्तः ॥
अग्न आयूंषि

VERSE: 8
पवस आ सुवोर्जमिषं च नः । आरे बाधस्व दुच्छुनाम् ॥
अग्ने पवस्व स्वपा अस्मे वर्चः सुवीर्यम् । दधत् पोषं रयिम् मयि ॥
अग्ने पावक रोचिषा मन्द्रया देव जिह्वया । आ देवान् वक्षि यक्षि च ॥
स नः पावक दीदिवोऽग्ने देवां इहा वह । उप यज्ञं हविश्च नः ॥
अग्निः शुचिव्रततमः शुचिर्विप्रः शुचिः कविः । शुची रोचत आहुतः ॥
उदग्ने शुचयस् तव शुक्रा भ्राजन्त ईरते । तव ज्योतींष्यर्चयः ॥


1.4 प्रपाठक: 4
1.4.1अनुवाक 1 सोमाभिषवः

VERSE: 1
आ ददे ग्रावास्यध्वरकृद् देवेभ्यो गम्भीरमिममध्वरं कृध्य् उत्तमेन पविनेन्द्राय सोमं सुषुतम् मधुमन्तम् पयस्वन्तं वृष्टिवनिम्
इन्द्राय त्वा वृत्रघ्न इन्द्राय त्वा वृत्रतुर इन्द्राय त्वाऽभिमातिघ्न इन्द्राय त्वाऽऽदित्यवत इन्द्राय त्वा विश्वदेव्यावते
श्वात्राः स्थ वृत्रतुरो राधोगूर्ता अमृतस्य पत्नीस् ता देवीर् देवत्रेमं यज्ञं धत्तोपहूताः सोमस्य पिबतोपहूतो युष्माकम् ॥

VERSE: 2
सोमः पिबतु
यत् ते सोम दिवि ज्योतिर्यत् पृथिव्यां यदुरावन्तरिक्षे तेनास्मै यजमानायोरु राया कृध्यधि दात्रे वोचो ।
धिषणे वीडू सती वीडयेथामूर्जं दधाथामूर्जम् मे धत्तम्, मा वां हिंसिषम् मा मा हिंसिष्टम्
प्राग् अपाग् उदग् अधराक् तास् त्वा दिश आ धावन्त्वम्ब नि ष्वर
यत् ते सोमादाभ्यं नाम जागृवि तस्मै ते सोम सोमाय स्वाहा ॥

1.4.2 अनुवाक 2 उपांशुग्रहः

VERSE: 1
वाचस् पतये पवस्व वाजिन् वृषा वृष्णो अंशुभ्यां गभस्तिपूतो देवो देवानाम् पवित्रमसि येषां भागोऽसि तेभ्यस् त्वा
स्वांकृतोऽसि मधुमतीर् न इषस् कृधि विश्वेभ्यस् त्वेन्द्रियेभ्यो दिव्येभ्यः पार्थिवेभ्यः ।
मनस् त्वाऽष्टु ।
उर्वन्तरिक्षमन्विहि
स्वाहा त्वा सुभवः सूर्याय
देवेभ्यस् त्वा मरीचिपेभ्यः ।
एष ते योनिः प्राणाय त्वा ॥

1.4.3 अनुवाक 3 अन्तर्यामग्रहः

VERSE: 1
उपयामगृहीतोऽसि ।
अन्तर्यच्छ मघवन् पाहि सोममुरुष्य रायः समिषो यजस्वान्तस् ते दधामि द्यावापृथिवी अन्तरुर्वन्तरिक्षं सजोषा देवैरवरैः परैश्चान्तर्यामे मघवन् मादयस्व
स्वांकृतोऽसि मधुमतीर् न इषस् कृधि विश्वेभ्यस् त्वेन्द्रियेभ्यो दिव्येभ्यः {W दिव्येभ्याः} {ASS दिव्येभ्यः} {BI दिव्येभ्यः} {GOLS दिव्येभ्यः} पार्थिवेभ्यः ।
मनस् त्वाष्टु ।
उर्वन्तरिक्षमन्विहि
स्वाहा त्वा सुभवः सूर्याय
देवेभ्यस् त्वा मरीचिपेभ्यः ।
एष ते योनिरपानाय त्वा ॥

1.4.4 अनुवाक 4 ऐन्द्रवायवग्रहः

VERSE: 1
आ वायो भूष शुचिपा उप नः सहस्रं ते नियुतो विश्ववार । उपो ते अन्धो मद्यमयामि यस्य देव दधिषे पूर्वपेयम् ॥
उपयामगृहीतोऽसि वायवे त्वा ।
इन्द्रवायू इमे सुताः । उप प्रयोभिरा गतमिन्दवो वामुशन्ति हि ।
उपयामगृहीतोऽसीन्द्रवायुभ्यां त्वैष ते योनिः सजोषाभ्यां त्वा ॥

1.4.5 अनुवाक 5 मैत्रावरुणग्रहः

VERSE: 1
अयं वां मित्रावरुणा सुतः सोम ऋतावृधा । ममेद् इह श्रुतं हवम् ॥
उपयामगृहीतोऽसि मित्रावरुणाभ्यां त्वैष ते योनिर् ऋतायुभ्यां त्वा ॥

1.4.6 अनुवाक 6 आश्विन् ग्रहः

VERSE: 1
या वां कशा मधुमत्यश्विना सूनृतावती । तया यज्ञम् मिमिक्षतम् ॥
उपयामगृहीतोऽस्यश्विभ्यां त्वैष ते योनिर् माध्वीभ्यां त्वा ॥

1.4.7 अनुवाक 7 आश्विन् ग्रहः

VERSE: 1
प्रातर्युजौ वि मुच्येथामश्विनावेह गच्छतम् । अस्य सोमस्य पीतये ॥
उपयामगृहीतोऽस्यश्विभ्यां त्वैष ते योनिरश्विभ्यां त्वा ॥

1.4.8 अनुवाक 8 शुक्रग्रहः

VERSE: 1
अयं वेनश्चोदयत् पृश्निगर्भा ज्योतिर्जरायू रजसो विमाने । इममपां संगमे सूर्यस्य शिशुं न विप्रा मतिभी रिहन्ति ॥
उपयामगृहीतोऽसि शण्डाय त्वैष ते योनिर्वीरताम् पाहि ॥

1.4.9 अनुवाक 9 मन्थिग्रहः

VERSE: 1
तम् प्रत्नथा पूर्वथा विश्वथेमथा ज्येष्ठतातिम् बर्हिषदं सुवर्विदम् । प्रतीचीनं वृजनं दोहसे गिराऽऽशुं जयन्तमनु यासु वर्धसे ॥
उपयामगृहीतोऽसि मर्काय त्वैष ते योनिः प्रजाः पाहि ॥

1.4.10 अनुवाक 10 आग्रयणग्रहः

VERSE: 1
ये देवा दिव्येकादश स्थ पृथिव्यामध्येकादश स्थाप्सुषदो महिनैकादश स्थ ते देवा यज्ञमिमं जुषध्वम् ।
उपयामगृहीतोऽस्याग्रयणोऽसि स्वाग्रयणो जिन्व यज्ञं जिन्व यज्ञपतिमभि सवना पाहि विष्णुस् त्वाम् पातु विशम् त्वम् पाहीन्द्रियेणैष ते योनिर्विश्वेभ्यस् त्वा देवेभ्यः ॥

1.4.11 अनुवाक 11 भ्रातृव्यवतः आग्रयणग्रहः

VERSE: 1
त्रिंशत् त्रयश्च गणिनो रुजन्तो दिवं रुद्राः पृथिवीं च सचन्ते । एकादशासो अप्सुषदः सुतं सोमं जुषन्तां सवनाय विश्वे ॥
उपयामगृहीतोऽस्याग्रयणोऽसि स्वाग्रयणो जिन्व यज्ञं जिन्व यज्ञपतिमभि सवना पाहि विष्णुस् त्वाम् पातु विशं त्वं पाहीन्द्रियेणैष ते योनिर्विश्वेभ्यस् त्वा देवेभ्यः ॥

1.4.12 अनुवाक 12 उक्थ्यग्रहः

VERSE: 1
उपयामगृहीतोऽसीन्द्राय त्वा बृहद्वते वयस्वत उक्थायुवे यत् त इन्द्र बृहद् वयस् तस्मै त्वा विष्णवे त्वैष ते योनिरिन्द्राय त्वोक्थायुवे ॥

1.4.13अनुवाक 13 ध्रुवग्रहः

VERSE: 1
मूर्धानं दिवो अरतिम् पृथिव्या वैश्वानरम् ऋताय जातमग्निम् । कविं सम्राजमतिथिं जनानामासन्ना पात्रं जनयन्त देवाः ॥
उपयामगृहीतोऽस्यग्नये त्वा वैश्वानराय ध्रुवोऽसि ध्रुवक्षितिर् ध्रुवाणां ध्रुवतमोऽच्युतानामच्युतक्षित्तम एष ते योनिरग्नये त्वा वैश्वानराय ॥

1.4.14 अनुवाक 14 ऋतुग्रहाः

VERSE: 1
मधुश्च माधवश्च शुक्रश्च शुचिश्च नभश्च नभस्यश्चेषश्चोर्जश्च सहश्च सहस्यश्च तपश्च तपस्यश्च ।
उपयामगृहीतोऽसि
संसर्पोऽसि ।
अंहस्पत्याय त्वा ॥

1.4.15 अनुवाक 15 ऐन्द्राग्नग्रहाः

VERSE: 1
इन्द्राग्नी आ गतं सुतं गीर्भिर् नभो वरेण्यमस्य पातं धियेषिता ॥
उपयामगृहीतोऽसीन्द्राग्निभ्यां त्वैष ते योनिरिन्द्राग्निभ्यां त्वा ॥

1.4.16 अनुवाक 16 वैश्वदेवग्रहः

VERSE: 1
ओमासश्चर्षणीधृतो विश्वे देवास आ गत । दाश्वांसो दाशुषः सुतम् ॥
उपयामगृहीतोऽसि विश्वेभ्यस् त्वा देवेभ्य एष ते योनिर्विश्वेभ्यस् त्वा देवेभ्यः ॥

1.4.17 अनुवाक 17 पूर्वोमरुत्वतीयग्रहः

VERSE: 1
मरुत्वन्तं वृषभं वावृधानमकवारिं दिव्यं शासमिन्द्रम् । विश्वासाहमवसे नूतनायोऽग्रं सहोदामिह तं हुवेम ॥
उपयामगृहीतोऽसीन्द्राय त्वा मरुत्वत एष ते योनिरिन्द्राय त्वा मरुत्वते ॥

1.4.18 अनुवाक 18 उत्तरो मरुत्वतीयग्रहः

VERSE: 1
इन्द्र मरुत्व इह पाहि सोमं यथा शार्याते अपिबः सुतस्य । तव प्रणीती तव शूर शर्मन्ना विवासन्ति कवयः सुयज्ञाः ॥
उपयामगृहीतोऽसीन्द्राय त्वा मरुत्वत एष ते योनिरिन्द्राय त्वा मरुत्वते ॥

1.4.19 अनुवाक 19 तृतीयो मरुत्वतीयग्रहः

VERSE: 1
मरुत्वां इन्द्र वृषभो रणाय पिबा सोममनुष्वधम् मदाय । आ सिञ्चस्व जठरे मध्व ऊर्मिं त्वं राजासि प्रदिवः सुतानाम् ॥
उपयामगृहीतोऽसीन्द्राय त्वा मरुत्वत एष ते योनिरिन्द्राय त्वा मरुत्वते ॥

1.4.20 अनुवाक 20 माहेन्द्रग्रहः

VERSE: 1
महां इन्द्रो य ओजसा पर्जन्यो वृष्टिमां इव । स्तोमैर्वत्सस्य वावृधे ॥
उपयामगृहीतोऽसि महेन्द्राय त्वैष ते योनिर् महेन्द्राय त्वा ॥

1.4.21अनुवाक 21 माहेन्द्रग्रहः

VERSE: 1
महां इन्द्रो नृवदा चर्षणिप्रा उत द्विबर्हा अमिनः सहोभिः । अस्मद्रियग् वावृधे वीर्यायो उरुः पृथुः सुकृतः कर्तृभिर् भूत् ॥
उपयाम गृहीतोऽसि महेन्द्राय त्वैष ते योनिर् महेन्द्राय त्वा ॥

1.4.22 अनुवाक 22 आदित्यग्रहः

VERSE: 1
कदा चन स्तरीरसि नेन्द्र सश्चसि दाशुषे । उपोपेन् नु मघवन् भूय इन् नु ते दानं देवस्य पृच्यते ॥
उपयामगृहीतोऽस्यादित्येभ्यस् त्वा
कदा चन प्र युच्छस्य् उभे नि पासि जन्मनी । तुरीयादित्य सवनं त इन्द्रियमा तस्थावमृतं दिवि ॥
यज्ञो देवानाम् प्रत्येति सुम्नं आदित्यासो भवता मृडयन्तः । आ वोऽर्वाची सुमतिर्ववृत्यादंहोश्चिद् या वरिवोवित्तराऽसत् ॥
विवस्व आदित्यैष ते सोमपीथस् तेन मन्दस्व तेन तृप्य तृप्यास्म ते वयं तर्पयितारो या दिव्या वृष्टिस् तया त्वा श्रीणामि ॥

1.4.23 अनुवाक 23 सावित्रग्रहः

VERSE: 1
वाममद्य सवितर्वाममु श्वो दिवेदिवे वाममस्मभ्यं सावीः । वामस्य हि क्षयस्य देव भूरेरया धिया वामभाजः स्याम ॥
उपयामगृहीतोऽसि देवाय त्वा सवित्रे ॥

1.4.24 अनुवाक 24 सावित्रग्रहः

VERSE: 1
अदब्धेभिः सवितः पायुभिष् ट्वं शिवेभिरद्य परि पाहि नो गयम् । हिरण्यजिह्वः सुविताय नव्यसे रक्षा माकिर् नो अघशंस ईशत ॥
उपयामगृहीतोऽसि देवाय त्वा सवित्रे ॥

1.4.25 अनुवाक 25 सावित्रग्रहः

VERSE: 1
हिरण्यपाणिमूतये सवितारमुप ह्वये । स चेत्ता देवता पदम् ॥
उपयामगृहीतोऽसि देवाय त्वा सवित्रे ॥

1.4.26 अनुवाक 26 वैश्वदेवग्रहः

VERSE: 1
सुशर्माऽसि सुप्रतिष्ठानो ।
बृहदुक्षे नमः।
एष ते योनिर्विश्वेभ्यस् त्वा देवेभ्यः ॥

1.4.27अनुवाक 27 पात्नीवतग्रहः

VERSE: 1
बृहस्पतिसुतस्य त इन्दो इन्द्रियावतः पत्नीवन्तं ग्रहं गृह्णामि ।
अग्ना३इ पत्नीवा३ः सजूर् देवेन त्वष्ट्रा सोमम् पिब स्वाहा ॥

1.4.28 अनुवाक 28 हारियोजनग्रहः

VERSE: 1
हरिरसि हारियोजनो हर्योः स्थाता वज्रस्य भर्ता पृश्नेः प्रेता तस्य ते देव सोमेष्टयजुष स्तुतस्तोमस्य शस्तोक्थस्य हरिवन्तं ग्रहं गृह्णामि
हरीः स्थ हर्योर् धानाः सहसोमाः ।
इन्द्राय स्वाहा ॥

1.4.29 अनुवाक 29 आग्नेयः अतिग्राह्यग्रहः

VERSE: 1
अग्न आयूंषि पवस आ सुवोर्जमिषं च नः । आरे बाधस्व दुच्छुनाम्
उपयामगृहीतोऽस्यग्नये त्वा तेजस्वत एष ते योनिरग्नये त्वा तेजस्वते ॥

1.4.30 अनुवाक 30 ऐन्द्रः अतिग्राह्यग्रहः

VERSE: 1
उत्तिष्ठन्न् ओजसा सह पीत्वा शिप्रे अवेपयः । सोममिन्द्र चमू सुतम् ॥
उपयामगृहीतोऽसीन्द्राय त्वौजस्वत एष ते योनिरिन्द्राय त्वौजस्वते ॥

1.4.31 अनुवाक 31 सौर्यः अतिग्राह्यग्रहः

VERSE: 1
तरणिर्विश्वदर्शतो ज्योतिष्कृदसि सूर्य । विश्वमा भासि रोचनम् ॥
उपयामगृहीतोऽसि सूर्याय त्वा भ्राजस्वत एष ते योनिः सूर्याय त्वा भ्राजस्वते ॥

1.4.32 अनुवाक 32

VERSE: 1
आ प्यायस्व मदिन्तम सोम विश्वाभिरूतिभिः । भवा नः सप्रथस्तमः ॥

1.4.33 अनुवाक 33

VERSE: 1
ईयुष् ट ये पूर्वतरामपश्यन् व्युछन्तीमुषसम् मर्त्यासः । अस्माभिरू नु प्रतिचक्ष्याभूद् ओ ते यन्ति ये अपरीषु पश्यान् ॥

1.4.34 अनुवाक 34

VERSE: 1
ज्योतिष्मतीं त्वा सादयामि
ज्योतिष्कृतं त्वा सादयामि
ज्योतिर्विदं त्वा सादयामि
भास्वतीं त्वा सादयामि
ज्वलन्तीं त्वा सादयामि
मल्मलाभवन्तीं त्वा सादयामि
दीप्यमानां त्वा सादयामि
रोचमानां त्वा सादयामि
अजस्रां त्वा सादयामि
बृहज्ज्योतिषं त्वा सादयामि
बोधयन्तीं त्वा सादयामि
जाग्रतीं त्वा सादयामि ॥

1.4.35 अनुवाक 35

VERSE: 1
प्रयासाय स्वाहायासाय स्वाहा वियासाय स्वाहा संयासाय स्वाहोद्यासाय स्वाहाऽवयासाय स्वाहा शुचे स्वाहा शोकाय स्वाहा तप्यत्वै स्वाहा तपते स्वाहा ब्रह्महत्यायै स्वाहा सर्वस्मै स्वाहा ॥

1.4.36 अनुवाक 36

VERSE: 1
चित्तं संतानेन भवं यक्ना रुद्रं तनिम्ना पशुपतिं स्थूलहृदयेनाग्निं हृदयेन रुद्रं लोहितेन शर्वम् मतस्नाभ्याम् महादेवमन्तःपार्श्वेनौषिष्ठहनं शिङ्गीनिकोश्याभ्याम् ॥

1.4.37 अनुवाक 37 षोडशिग्रहः

VERSE: 1
आ तिष्ठ वृत्रहन् रथं युक्ता ते ब्रह्मणा हरी । अर्वाचीनं सु ते मनो ग्रावा कृणोतु वग्नुना ॥
उपयामगृथीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.38 अनुवाक 38 षोडशिग्रहः
VERSE: 1
इन्द्रमिद् धरी वहतोऽप्रतिधृष्टशवसम् ऋषीणां च स्तुतीरुप यज्ञं च मानुषाणाम्
उपयामगृहीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.39 अनुवाक 39 षोडशिग्रहः

VERSE: 1
असावि सोम इन्द्र ते शविष्ठ धृष्णवा गहि । आ त्वा पृणक्त्विन्द्रियं रजः सूर्यं न रश्मिभिः ॥
उपयामगृहीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.40अनुवाक 40 षोडशिग्रहः

VERSE: 1
सर्वस्य प्रतिशीवरी भूमिस् त्वोपस्थ आऽधित । स्योनास्मै सुषदा भव यच्छास्मै शर्म सप्रथाः ॥
उपयामगृथीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.41 अनुवाक 41 षोडशिग्रहः

VERSE: 1
महां इन्द्रो वज्रबाहुः षोडशी शर्म यच्छतु । स्वस्ति नो मघवा करोतु हन्तु पाप्मानं योऽस्मान् द्वेष्टि ॥
उपयामगृथीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.42 अनुवाक 42 षोडशिग्रहः

VERSE: 1
सजोषा इन्द्रः सगणो मरुद्भिः सोमम् पिब वृत्रहञ् छूर विद्वान् । जहि शत्रूंरप मृधो नुदस्वाथाभयं कृणुहि विश्वतो नः ॥
उपयामगृथीतोऽसीन्द्राय त्वा षोडशिन एष ते योनिरिन्द्राय त्वा षोडशिने ॥

1.4.43 अनुवाक 43 दक्षिणा

VERSE: 1
उदु त्यं जातवेदसं देवं वहन्ति केतवः । दृशे विश्वाय सूर्यम् ॥
चित्रं देवानामुदगादनीकं चक्षुर् मित्रस्य वरुणस्याग्नेः । आप्रा द्यावापृथिवी अन्तरिक्षं सूर्य आत्मा जगतस् तस्थुषश्च ॥
अग्ने नय सुपथा राये अस्मान् विश्वानि देव वयुनानि विद्वान् । युयोध्यस्मज् जुहुराणमेनो भूयिष्ठां ते नमउक्तिं विधेम ॥
दिवं गच्छ सुवः पत
रूपेण

VERSE: 2
वो रूपमभ्य् ऐमि वयसा वयः ।
तुथो वो विश्ववेदा वि भजतु वर्षिष्ठे अधि नाके ।
एतत् ते अग्ने राध ऐति सोमच्युतम् ।
तन् मित्रस्य पथा नय ।
ऋतस्य पथा प्रेत चन्द्रदक्षिणा यज्ञस्य पथा सुविता नयन्तीः ।
ब्राह्मणमद्य राध्यासम् ऋषिमार्षेयम् पितृमन्तम् पैतृमत्यं सुधातुदक्षिणम् ।
वि सुवः पश्य व्यन्तरिक्षम् ।
यतस्व सदस्यैः (2)
अस्मद्दात्रा देवत्रा गच्छत मधुमतीः प्रदातारमा विशतानवहायास्मान् देवयानेन पथेत सुकृतां लोके सीदत
तन् नः संस्कृतम् ॥

1.4.44 अनुवाक 44 समिष्टयजुर्होमः

VERSE: 1
धाता रातिः सवितेदं जुषन्ताम् प्रजापतिर् निधिपतिर् नो अग्निः । त्वष्टा विष्णुः प्रजया संरराणो यजमानाय द्रविणं दधातु ॥
समिन्द्र णो मनसा नेषि गोभिः सं सूरिभिर् मघवन्त् सं स्वस्त्या । सम् ब्रह्मणा देवकृतं यदस्ति सं देवानां सुमत्या यज्ञियानाम् ॥
सं वर्चसा पयसा सं तनूभिरगन्महि मनसा सं शिवेन । त्वष्टा नो अत्र वरिवः कृणोतु

VERSE: 2
अनु मार्ष्टु तनुवो यद् विलिष्टम् ॥
यदद्य त्वा प्रयति यज्ञे अस्मिन्नग्ने होतारमवृणीमहीह । ऋधग् अयाड् ऋधग् उताशमिष्ठाः प्रजानन् यज्ञमुप याहि विद्वान् ॥
स्वगा वो देवाः सदनमकर्म य आजग्म सवनेदं जुषाणाः । जक्षिवांसः पपिवांसश्च विश्वेऽस्मे धत्त वसवो वसूनि ॥
यानावह उशतो देव देवान् तान्

VERSE: 3
प्रेरय स्वे अग्ने सधस्थे ।
वहमाना भरमाणा हवींषि वसुं घर्मं दिवमा तिष्ठतानु ॥
यज्ञ यज्ञं गच्छ यज्ञपतिं गच्छ स्वां योनिं गच्छ स्वाहा ।
एष ते यज्ञो यज्ञपते सहसूक्तवाकः सुवीरः स्वाहा
देवा गातुविदो गातुं वित्त्वा गातुमित
मनसस् पत इमं नो देव देवेषु यज्ञं स्वाहा वाचि स्वाहा वाते धाः ॥

1.4.45 अनुवाक 45 अवभृथः

VERSE: 1
उरुं हि राजा वरुणश्चकार सूर्याय पन्थामन्वेतवा उ । अपदे पादा प्रतिधातवेऽकरुतापवक्ता हृदयाविधश्चित् ॥
शतं ते राजन् भिषजः सहस्रमुर्वी गम्भीरा सुमतिष् टे अस्तु । बाधस्व द्वेषो निर्ऋतिम् पराचैः कृतं चिदेनः प्र मुमुग्ध्यस्मत्
अभिष्ठितो वरुणस्य पाशः ।
अग्नेरनीकमप आ विवेश । अपां नपात् प्रतिरक्षन्नसुर्यं दमेदमे

VERSE: 2
समिधं यक्ष्यग्ने ।
प्रति ते जिह्वा घृतमुच् चरण्येत्
समुद्रे ते हृदयमप्स्वन्तः । सं त्वा विशन्त्व् ओषधीरुतापो यज्ञस्य त्वा यज्ञपते हविर्भिः । सूक्तवाके नमोवाके विधेम ।
अवभृथ निचंकुण निचेरुरसि निचंकुणाव देवैर् देवकृतमेनोऽयाड् अव मर्त्यैर् मर्त्यकृतमुरोरा नो देव रिषस् पाहि
सुमित्रा न आप ओषधयः

VERSE: 3
सन्तु दुर्मित्रास् तस्मै भूयासुर्योऽस्मान् द्वेष्टि यं च वयं द्विष्मः ।
देवीराप एष वो गर्भस् तं वः सुप्रीतं सुभृतमकर्म देवेषु नः सुकृतो ब्रूतात्
प्रतियुतो वरुणस्य पाशः प्रत्यस्तो वरुणस्य पाशः ।
एधोऽस्येधिषीमहि समिदसि तेजोऽसि तेजो मयि धेहि ।
अपो अन्वचारिषं रसेन समसृक्ष्महि पयस्वां अग्न आगमं तम् मा सं सृज वर्चसा ॥

1.4.46 अनुवाक 46 काम्येष्टियाज्यापुरोनुवाक्या

VERSE: 1
यस् त्वा हृदा कीरिणा मन्यमानोऽमर्त्यम् मर्त्यो जोहवीमि । जातवेदो यशो अस्मासु धेहि प्रजाभिरग्ने अमृतत्वमश्याम् ॥
यस्मै त्वं सुकृते जातवेद उ लोकमग्ने कृणवः स्योनम् । अश्विनं स पुत्रिणं वीरवन्तं गोमन्तं रयिं नशते स्वस्ति ॥
त्वे सु पुत्र शवसोऽवृत्रन् कामकातयः । न त्वामिन्द्राति रिच्यते ॥
उक्थौक्थे सोम इन्द्रम् ममाद नीथेनीथे मघवानम्

VERSE: 2
सुतासः । यद् ईं सबाधः पितरं न पुत्राः समानदक्षा अवसे हवन्ते ॥
अग्ने रसेन तेजसा जातवेदो वि रोचसे । रक्षोहाऽमीवचातनः ॥
अपो अन्वचारिषं रसेन समसृक्षमहि । पयस्वां अग्न आगमं तम् मा सं सृज वर्चसा ॥
वसुर्वसुपतिर् हिकमस्यग्ने विभावसुः । स्याम ते सुमतावपि ॥
त्वामग्ने वसुपतिं वसूनामभि प्र मन्दे

VERSE: 3
अध्वरेषु राजन् । त्वया वाजं वाजयन्तो जयेमाभि ष्याम पृत्सुतीर् मर्त्यानाम् ॥
त्वामग्ने वाजसातमं विप्रा वर्धन्ति सुष्टुतम् । स नो रास्व सुवीर्यम् ॥
अयं नो अग्निर्वरिवः कृणोत्वयम् मृधः पुर एतु प्रभिन्दन् । अयं शत्रूञ् जयतु जर्हृषाणोऽयं वाजं जयतु वाजसातौ ॥
अग्निनाग्निः समिध्यते कविर् गृहपतिर् युवा । हव्यवाड् जुह्वास्यः ॥
त्वं ह्यग्ने अग्निना विप्रो विप्रेण सन्त् सता । सखा सख्या समिध्यसे ॥
उदग्ने शुचयस् तव
वि ज्योतिषा ॥

1.5 प्रपाठक: 5 पुनराधेयमग्न्युपस्थानम् च॥
1.5.1 अनुवाक 1
पुनराधानविधानम्

VERSE: 1
देवासुराः संयत्ता आसन् ते देवा विजयमुपयन्तोऽग्नौ वामं वसु सं न्यदधत ।
इदमु नो भविष्यति यदि नो जेष्यन्तीति
तदग्निर् न्यकामयत तेनापाक्रामत्
तद् देवा विजित्यावरुरुत्समाना अन्वायन् तदस्य सहसादित्सन्त
सोऽरोदीद् यदरोदीत् तद् रुद्रस्य रुद्रत्वम् ।
यदश्र्वशीयत तत्

VERSE: 2
रजतं हिरण्यमभवत् तस्माद् रजतं हिरण्यमदक्षिण्यमश्रुजं हि
यो बर्हिषि ददाति पुरास्य संवत्सराद् गृहे रुदन्ति तस्माद् बर्हिषि न देयम् ।
सोऽग्निरब्रवीद् भाग्यसान्यथ व इदमिति पुनराधेयं ते केवलमित्यब्रुवन्न् ऋध्नवत् खलु स इत्यब्रवीद् यो मद्देवत्यमग्निमादधाता इति
तम् पूषाधत्त तेन

VERSE: 3
पूषार्ध्नोत् तस्मात् पौष्णाः पशव उच्यन्ते तम् त्वष्टाऽऽधत्त तेन त्वष्टाऽऽर्ध्नोत् तस्मात् त्वाष्ट्राः पशव उच्यन्ते
तम् मनुराधत्त तेन मनुरार्ध्नोत् तस्मान् मानव्यः प्रजा उच्यन्ते
तम् धाताऽऽधत्त तेन धाताऽऽर्ध्नोत् संवत्सरो वै धाता तस्मात् संवत्सरम् प्रजाः पशवोनु प्र जायन्ते । य एवम् पुनराधेयस्यर्द्धिं वेद

VERSE: 4
ऋध्नोत्येव योऽस्यैवं बन्धुतां वेद बन्धुमान् भवति ।
भागधेयं वा अग्निराहित इच्छमानः प्रजाम् पशून् यजमानस्योप दोद्राव ।
उद्वास्य पुनरा दधीत भागधेयेनैवैनं समर्धयत्यथो शान्तिरेवास्यैषा
पुनर्वस्वोरा दधीतैतद् वै पुनराधेयस्य नक्षत्रं यत् पुनर्वसू स्वायामेवैनं देवतायामाधाय ब्रह्मवर्चसी भवति
दर्भैरा दधात्ययातयामवाय
दर्भैरा दधात्यद्भ्य एवैनमोषधीभ्योऽवरुध्याऽऽधत्ते
पञ्चकपालः पुरोडाशो भवति पञ्च वा ऋतव ऋतुभ्य एवैनमवरुध्याऽऽधत्ते ॥

1.5.2 अनुवाक 2
याज्यादिविधानम्

VERSE: 1
परा वा एष यज्ञम् पशून् वपति योऽग्निमुद्वासयते ।
पञ्चकपालः पुरोडाशो भवति
पाङ्क्तो यज्ञः पाङ्क्ताः पशवो यज्ञमेव पशूनवरुन्द्धे ।
वीरहा वा एष देवानां योऽग्निमुद्वासयते
न वा एतस्य ब्राह्मणा ऋतायवः पुरान्नमक्षन् ।
पङ्क्त्यो याज्यानुवाक्या भवन्ति
पाङ्क्तो यज्ञः पाङ्क्तः पुरुषो देवान् एव वीरं निरवदायाग्निम् पुनरा

VERSE: 2
धत्ते
शताक्षरा भवन्ति शतायुः पुरुषः शतेन्द्रिय आयुष्येवेन्द्रिये प्रति तिष्ठति
यद् वा अग्निराहितो नर्ध्यते ज्यायो भागधेयं निकामयमानो यदाग्नेयं सर्वम् भवति सैवास्यर्द्धिः
सं वा एतस्य गृहे वाक् सृज्यते योऽग्निमुद्वासयते स वाचं संसृष्टां यजमान ईश्वरोऽनु पराभवितोर्विभक्तयो भवन्ति वाचो विधृत्यै यजमानस्यापराभावाय ॥

VERSE: 3
विभक्तिं करोति ब्रह्मैव तदकर् ।
उपांशु यजति यथा वामं वसु विविदानो गूहति तादृग् एवतदग्निम् प्रति स्विष्टकृतं निराह यथा वामं वसु विविदानः प्रकाशं जिगमिषति तादृग् एव तत् ।
विभक्तिमुक्त्वा प्रयाजेन वषट् करोत्यायतनादेव नैति
यजमानो वै पुरोडाशः पशव एते आहुती यदभितः पुरोडाशमेते आहुती ॥

VERSE: 4
जुहोति यजमानमेवोभयतः पशुभिः परि गृह्णाति
कृतयजुः सम्भृतसम्भार इत्याहुर् न सम्भृत्याः सम्भारा न यजुः कर्तव्यमिति ।
अथो खलु सम्भृत्या एव सम्भाराः कर्तव्यं यजुर्यज्ञस्य समृद्ध्यै
पुनर्निष्कृतो रथो दक्षिणा पुनरुत्स्यूतं वासः पुनरुत्सृष्टोऽनड्वान् पुनराधेयस्य समृद्ध्यै
सप्त ते अग्ने समिधः सप्त जिह्वा इत्यग्निहोत्रं जुहोति
यत्रयत्रैवास्य न्यक्तं ततः

VERSE: 5
एवैनमव रुन्द्धे
वीरहा वा एष देवानाम् योऽग्निमुद्वासयते तस्य वरुण एवर्णयादाग्निवारुणमेकादशकपालमनु निर्वपेद् यं चैव हन्ति यश्चास्यर्णयात् तौ भागधेयेन प्रीणाति नार्तिमार्च्छति यजमानः ॥

1.5.3 अनुवाक 3
पुनराधानमन्त्राः

VERSE: 1
भूमिर् भूम्ना द्यौर्वरिणान्तरिक्षम् महित्वा । उपस्थे ते देव्यदितेऽग्निमन्नादमन्नाद्याया दधे ॥
आयं गौः पृश्निरक्रमीदसनन् मातरम् पुनः । पितरं च प्रयन्त् सुवः ॥
त्रिंशद् धाम वि राजति वाक् पतंगाय शिश्रिये । प्रत्यस्य वह द्युभिः ॥
अस्य प्राणादपानत्यन्तश्चरति रोचना । व्यख्यन् महिषः सुवः ॥
यत् त्वा

VERSE: 2
क्रुद्धः परोवप मन्युना यदवर्त्या । सुकल्पमग्ने तत् तव पुनस् त्वोद् दीपयामसि ॥
यत् ते मन्युपरोप्तस्य पृथिवीमनु दध्वसे । आदित्या विश्वे तद् देवा वसवश्च समाभरन् ॥
मनो ज्योतिर् जुषतामाज्यं विच्छिन्नं यज्ञं समिमं दधातु । बृहस्पतिस् तनुतामिमं नो विश्वे देवा इह मादयन्ताम् ॥
सप्त ते अग्ने समिधः सप्त जिह्वाः सप्त

VERSE: 3
ऋषयः सप्त धाम प्रियाणि । सप्त होत्राः सप्तधा त्वा यजन्ति सप्त योनीरा पृणस्वा घृतेन ॥
पुनरूर्जा नि वर्तस्व पुनरग्न इषायुषा । पुनर् नः पाहि विश्वतः ॥
सह रय्या नि वर्तस्वाग्ने पिन्वस्व धारया । विश्वप्स्निया विश्वतस् परि ॥
लेकः सलेकः सुलेकस् ते न आदित्या आज्यं जुषाणा वियन्तु केतः सकेतः सुकेतस् ते न आदित्या आज्यं जुषाणा वियन्तु विवस्वां अदितिर् देवजूतिस् ते न आदित्या आज्यं जुषाणा वियन्तु ॥

1.5.4 अनुवाक 4
पुनराधान मन्त्राणां व्याख्यानं

VERSE: 1
भूमिर् भूम्ना द्यौर्वरिणेत्याहाशिषैवैनमा धत्ते सर्पा वै जीर्यन्तोऽमन्यन्त स एतं कसर्णीरः काद्रवेयो मन्त्रमपश्यत् ततो वै ते जीर्णास् तनूरपाघ्नत
सर्पराज्ञिया ऋग्भिर् गार्हपत्यमा दधाति पुनर्नवमेवैनमजरं कृत्वा धत्ते ।
अथो पूतमेव पृथिवीमन्नाद्यं नोपानमत् सैतम्

VERSE: 2
मन्त्रमपश्यत् ततो वै तामन्नाद्यमुपानमत् ।
यत् सर्पराज्ञिया ऋग्भिर् गार्हपत्यमादधात्यन्नाद्यस्यावरुद्ध्यै ।
अथो अस्यामेवैनम् प्रतिष्ठितमा धत्ते
यत् त्वा क्रुद्धः परोवपेत्याहाप ह्नुत एवास्मै तत्
पुनस् त्वोद् दीपयामसीत्याह समिन्द्ध एवैनम् ।
यत् ते मन्युपरोप्तस्येत्याह देवताभिरेव

VERSE: 3
एनं सम् भरति
वि वा एतस्य यज्ञश्छिद्यते योऽग्निमुद्वासयते बृहस्पतिवत्यर्चोप तिष्ठते ब्रह्म वै देवानाम् बृहस्पतिर् ब्रह्मणैव यज्ञं सं दधाति
विच्छिन्नं यज्ञं समिमं दधात्वित्याह संतत्यै
विश्वे देवा इह मादयन्तामित्याह संतत्यैव यज्ञं देवेभ्योऽनु दिशति
सप्त ते अग्ने समिधः सप्त जिह्वाः ॥

VERSE: 4
इत्याह सप्तसप्त वै सप्तधाग्नेः प्रियास् तनुवस् ता एवाव रुन्द्धे
पुनरूर्जा सह रय्येत्यभितः पुरोडाशमाहुती जुहोति यजमानमेवोर्जा च रय्या चोभयतः परि गृह्णाति ।
आदित्या वा अस्माल् लोकादमुं लोकमायन् तेऽमुष्मिम्̐ लोके व्यतृष्यन् त इमं लोकम् पुनरभ्यवेत्याग्निमाधायैतान् होमानजुहवुस् त आर्ध्नुवन् ते सुवर्गं लोकमायन्
यः पराचीनम् पुनराधेयादग्निमादधीत स एतान् होमाञ् जुहुयाद् यामेवादित्या ऋद्धिमार्ध्नुवन् तामेवर्ध्नोति

1.5.5 अनुवाक 5
आहवनीयोपस्थानम्

VERSE: 1
उपप्रयन्तो अध्वरम् मन्त्रं वोचेमाग्नये । आरे अस्मे च शृण्वते ॥
अस्य प्रत्नामनु द्युतं शुक्रं दुदुह्रे अह्रयः । पयः सहस्रसाम् ऋषिम् ॥
अग्निर् मूर्धा दिवः ककुत् पतिः पृथिव्या अयम् । अपां रेतांसि जिन्वति ॥
अयमिह प्रथमो धायि धातृभिर् होता यजिष्ठो अध्वरेष्व् ईड्यः । यमप्नवानो भृगवो विरुरुचुर्वनेषु चित्रं विभुवं विशेविशे ॥
उभा वामिन्द्राग्नी आहुवध्यै ॥

VERSE: 2
उभा राधसः सह मादयध्यै । उभा दाताराविषां रयीणामुभा वाजस्य सातये हुवे वाम् ।
अयं ते योनिर् ऋत्वियो यतो जातो अरोचथाः । तं जानन्नग्न आ रोहाथा नो वर्धया रयिम् ।
अग्न आयूंषि पवस आ सुवोर्जमिषं च नः । आरे बाधस्व दुच्छुनाम् ॥
अग्ने पवस्व स्वपा अस्मे वर्चः सुवीर्यम् ॥ दधत् पोषं रयिम्

VERSE: 3
मयि ॥
अग्ने पावक रोचिषा मन्द्रया देव जिह्वया । आ देवान् वक्षि यक्षि च ॥
स नः पावक दीदिवोऽग्ने देवां इहा वह । उप यज्ञं हविश्च नः ॥
अग्निः शुचिव्रततमः शुचिर्विप्रः शुचिः कविः । शुची रोचत आहुतः ॥
उदग्ने शुचयस् तव शुक्रा भ्राजन्त ईरते । तव ज्योतींष्यर्चयः ॥
आयुर्दा अग्नेऽस्यायुर् मे ॥

VERSE: 4
देहि वर्चोदा अग्नेऽसि वर्चो मे देहि तनूपा अग्नेऽसि तनुवम् मे पाहि ।
अग्ने यन् मे तनुवा ऊनं तन् म आ पृण ।
चित्रावसो स्वस्ति ते पारमशीय ।
इन्धानास् त्वा शतं हिमा द्युमन्तः समिधीमहि वयस्वन्तो वयस्कृतं यशस्वन्तो यशस्कृतं सुवीरासो अदाभ्यम् । अग्ने सपत्नदम्भनं वर्षिष्ठे अधि नाके ।
सं त्वमग्ने सूर्यस्य वर्चसागथाः सम् ऋषीणां स्तुतेन सम् प्रियेण धाम्ना ।
त्वमग्ने सूर्यवर्चा असि सम् मामायुषा वर्चसा प्रजया सृज ॥

1.5.6 अनुवाक 6
अग्न्युपस्थानम्

VERSE: 1
सम् पश्यामि प्रजा अहमिडप्रजसो मानवीः । सर्वा भवन्तु नो गृहे ॥
अम्भ स्थाम्भो वो भक्षीय मह स्थ महो वो भक्षीय सह स्थ सहो वो भक्षीयोर्ज स्थोर्जं वो भक्षीय
रेवती रमध्वमस्मिम्̐ लोकेऽस्मिन् गोष्ठेऽस्मिन् क्षयेऽस्मिन् योनाविहैव स्तेतो माऽप गात बह्वीर् मे भूयास्त ॥

VERSE: 2
संहितासि विश्वरूपीरा मोर्जा विशा गौपत्येना रायस् पोषेण
सहस्रपोषं वः पुष्यासम् मयि वो रायः श्रयन्ताम्
उप त्वाग्ने दिवेदिवे दोषावस्तर् धिया वयम् । नमो भरन्त एमसि ॥
राजन्तमध्वराणाम् गोपाम् ऋतस्य दीदिविम् । वर्धमानं स्वे दमे ॥
स नः पितेव सूनवेऽग्ने सूपायनो भव । सचस्वा नः स्वस्तये ॥
अग्ने

VERSE: 3
त्वं नो अन्तमः । उत त्राता शिवो भव वरूथ्यः । तं त्वा शोचिष्ठ दीदिवः । सुम्नाय नूनमीमहे सखिभ्यः । वसुरग्निर्वसुश्रवाः । अच्छा नक्षि द्युमत्तमो रयिं दाः ॥
ऊर्जा वः पश्याम्य् ऊर्जा मा पश्यत रायस् पोषेण वः पश्यामि रायस् पोषेण मा पश्यत ।
इडा स्थ मधुकृतः स्योना मा विशतेरा मदः । सहस्रपोषं वः पुष्यासम् ॥

VERSE: 4
मयि वो रायः श्रयन्ताम् ॥
तत् सवितुर्वरेण्यम् भर्गो देवस्य धीमहि । धियो यो नः प्रचोदयात् ॥
सोमानं स्वरणं कृणुहि ब्रह्मणस् पते । कक्षीवन्तम् य औशिजम् ॥
कदा चन स्तरीरसि नेन्द्र सश्चसि दाशुषे । उपोपेन् नु मघवन् भूय इन् नु ते दानं देवस्य पृच्यते ॥
परि त्वाग्ने पुरं वयं विप्रं सहस्य धीमहि । धृषद्वर्णं दिवेदिवे भेत्तारम् भङ्गुरावतः ॥
अग्ने गृहपते सुगृहपतिरहं त्वया गृहपतिना भूयासं सुगृहपतिर् मया त्वं गृहपतिना भूयाः शतं हिमास् तामाशिषमा शासे तन्तवे ज्योतिष्मतीं तामाशिषमा शासेऽमुष्मै ज्योतिष्मतीम् ॥

1.5.7 अनुवाक 7
आहवनीयोपस्थानमन्त्राणां व्याख्यानम्

VERSE: 1
अयज्ञो वा एष योऽसामोपप्रयन्तो अध्वरमित्याह स्तोममेवास्मै युनक्त्य् उपेत्याह प्रजा वै पशव उपेमं लोकम् प्रजामेव पशून् इमं लोकमुपैति ।
अस्य प्रत्नामनु द्युतमित्याह सुवर्गो वै लोकः प्रत्नः सुवर्गमेव लोकं समारोहति ।
अग्निर् मूर्धा दिवः ककुद् इत्याह मूर्धानम्

VERSE: 2
एवैनं समानानां करोत्यथो देवलोकादेव मनुष्यलोके प्रति तिष्ठति ।
अयमिह प्रथमो धायि धातृभिरित्याह मुख्यमेवैनं करोति ।
उभा वामिन्द्राग्नी आहुवध्या इत्याहौजो बलमेवाव रुन्द्धे ।
अयं ते योनिर् ऋत्विय इत्याह पशवो वै रयिः पशून् एवाव रुन्द्धे
षड्भिरुप तिष्ठते षड् वै

VERSE: 3
ऋतव ऋतुष्वेव प्रति तिष्ठति
षड्भिरुत्तराभिरुप तिष्ठते द्वादश सम् पद्यन्ते द्वादश मासाः संवत्सरः संवत्सर एव प्रति तिष्ठति
यथा वै पुरुषोऽश्वो गौर् जीर्यत्येवमग्निराहितो जीर्यति संवत्सरस्य परस्तादाग्निपावमानीभिरुप तिष्ठते पुनर्नवमेवैनमजरं करोत्यथो पुनात्येव ।
उप तिष्ठते योग एवास्यैष उप तिष्ठते ॥

VERSE: 4
दम एवास्यैष उप तिष्ठते याच्ञैवास्यैषोप तिष्ठते यथा पापीयाञ् छ्रेयस आहृत्य नमस्यति तादृग् एव तत् ।
आयुर्दा अग्नेऽस्यायुर् मे देहीत्याहायुर्दा ह्येष
वर्चोदा अग्नेऽसि वर्चो मे देहीत्याह वर्चोदा ह्येष
तनूपा अग्नेऽसि तनुवम् मे पाहीत्याह ॥

VERSE: 5
तनूपा ह्येषः ।
अग्ने यन् मे तनुवा ऊनं तन् म आ पृणेत्याह यन् मे प्रजायै पशूनामूनं तन् म आ पूरयेति वावैतदाह
चित्रावसो स्वस्ति ते पारमशीयेत्याह रात्रिर् वै चित्रावसुरव्युष्ट्यै वा एतस्यै पुरा ब्राह्मणा अभैषुर् व्युष्टिमेवाव रुन्द्धे ।
इन्धानास् त्वा शतम्

VERSE: 6
हिमा इत्याह शतायुः पुरुषः शतेन्द्रिय आयुष्येवेन्द्रिये प्रति तिष्ठति ।
एषा वै सूर्मी कर्णकावत्येतया ह स्म वै देवा असुराणां शततर्हांस् तृंहन्ति यदेतया समिधमादधाति वज्रमेवैतच् छतघ्नीं यजमानो भ्रातृव्याय प्र हरति स्तृत्या अच्छम्बट्कारम् ।
सं त्वमग्ने सूर्यस्य वर्चसागथा इत्याहैतत् त्वमसीदमहम् भूयासमिति वावैतदाह
त्वमग्ने सूर्यवर्चा असीत्याहाशिषमेवैतामा शास्ते ॥

1.5.8 अनुवाक 8 ग्रह पश्वादि उपस्थानमन्त्राणां व्याख्यानम्

VERSE: 1
सम् पश्यामि प्रजा अहम्
इत्याह यावन्त एव ग्राम्याः पशवस् तान् एवाव रुन्द्धे ।
अम्भ स्थाम्भो वो भक्षीय ।
इत्याहाम्भो ह्येताः ।
मह स्थ महो वो भक्षीय ।
इत्याह महो ह्येताः
स्सह स्थ सहो वो भक्षीय ।
इत्याह सहो ह्येता ।
ऊर्ज स्थोर्जं वो भक्षीय ।
इति

VERSE: 2
आहोर्जो ह्येताः ।
रेवती रमध्वम्
इत्याह पशवो वै रेवतीः पशून् एवात्मन् रमयते ।
इहैव स्तेतो माप गात ।
इत्याह ध्रुवा एवैना अनपगाः कुरुते ।
इष्टकचिद् वा अन्योऽग्निः पशुचिदन्यः संहितासि विश्वरूपीः ।
इति वत्समभि मृशत्य् उपैवैनं धत्ते पशुचितमेनं कुरुते
प्र

VERSE: 3
वा एषोऽस्माल् लोकाच् च्यवते य आहवनीयमुपतिष्ठते गार्हपत्यमुप तिष्ठतेऽस्मिन्न् एव लोके प्रति तिष्ठति ।
अथो गार्हपत्यायैव नि ह्नुते
गायत्रीभिरुप तिष्ठते तेजो वै गायत्री तेज एवात्मन् धत्ते ।
अथो यदेतं तृचमन्वाह संतत्यै
गार्हपत्यं वा अनु द्विपादो वीराः प्र जायन्ते
य एवं विद्वान् द्विपदाभिर् गार्हपत्यमुपतिष्ठते

VERSE: 4
आस्य वीरो जायते ।
ऊर्जा वः पश्याम्य् ऊर्जा मा पश्यत ।
इत्याहाशिषमेवैतामा शास्ते
तत् सवितुर्वरेण्यम्
इत्याह प्रसूत्यै
सोमानं स्वरणम्
इत्याह सोमपीथमेवाव रुन्द्धे
कृणुहि ब्रह्मणस् पते ।
इत्याह प्रसूत्यै
सोमानं स्वरणम्
इत्याह सोमपीथमेवाव रुन्द्धे
कृणुहि ब्रह्मणस् पते ।
इत्याह ब्रह्मवर्चसमेवाव रुन्द्धे
कदा चन स्तरीरसि ।
इत्याह न स्तरीं रात्रिं वसति ॥

VERSE: 5
य एवं विद्वानग्निमुपतिष्ठते
परि त्वाग्ने पुरं वयम्
इत्याह परिधिमेवैतम् परि दधात्यस्कन्दाय ।
अग्ने गृहपते ।
इत्याह यथायजुरेवैतत् ।
शतं हिमाः ।
इत्याह
शतं त्वा हेमन्तान् इन्धिषीय ।
इत्य् वावैतदाह
पुत्रस्य नाम गृह्णात्यन्नादमेवैनं करोति तामाशिषमा शासे तन्तवे ज्योतिष्मतीम्
इति ब्रूयाद् यस्य पुत्रोऽजातः स्यात् तेजस्व्येवास्य ब्रह्मवर्चसी पुत्रो जायते
तामाशिषमा शासेऽमुष्मै ज्योतिष्मतीम्
इति ब्रूयाद् यस्य पुत्रो जातः स्यात्
तेज एवास्मिन् ब्रह्मवर्चसं दधाति ॥

1.5.9 अनुवाक 9
अग्न्युपस्थानस्य अग्निहोत्राङ्गता

VERSE: 1
अग्निहोत्रं जुहोति
यदेव किं च यजमानस्य स्वं तस्यैव तत् ।
रेतः सिञ्चति प्रजनने प्रजननं हि वा अग्निः।
अथौषधीरन्तगता दहति तास् ततो भूयसीः प्र जायन्ते
यत् सायं जुहोति रेत एव तत् सिञ्चति
प्रैव प्रातस्तनेन जनयति तत् ।
रेतः सिक्तं न त्वष्ट्राऽविकृतम् प्र जायते यावच्छो वै रेतसः सिक्तस्य ॥

VERSE: 2
त्वष्टा रूपाणि विकरोति तावच्छो वै तत् प्र जायत एष वै दैव्यस् त्वष्टा यो यजते बह्वीभिरुप तिष्ठते रेतस एव सिक्तस्य बहुशो रूपाणि वि करोति
स परैव जायते श्वःश्वो भूयान् भवति य एवं विद्वानग्निमुपतिष्ठते ।
अहर् देवानामासीद् रात्रिरसुराणां तेऽसुरा यद् देवानां वित्तं वेद्यमासीत् तेन सह

VERSE: 3
रात्रिम् प्राविशन्
ते देवा हीना अमन्यन्त
तेऽपश्यन् ।
आग्नेयी रात्रिराग्नेयाः पशव इममेवाग्निं स्तवाम स न स्तुतः पशून् पुनर् दास्यतीति
तेऽग्निमस्तुवन्त् स एभ्य स्तुतो रात्रिया अध्यहरभि पशून् निरार्जत् ते देवाः पशून् वित्त्वा कामां अकुर्वत
य एवं विद्वानग्निमुपतिष्ठते पशुमान् भवति ॥

VERSE: 4
आदित्यो वा अस्माल् लोकादमुं लोकम् ऐत्
सोऽमुं लोकं गत्वा पुनरिमं लोकमभ्यध्यायत् स इमं लोकमागत्य मृत्योरबिभेन् मृत्युसंयुत इव ह्ययं लोकः
सोऽमन्यत ।
इममेवाग्निं स्तवानि स मा स्तुतः सुवर्गं लोकं गमयिष्यतीति
सोऽग्निमस्तौत् स एनं स्तुतः सुवर्गं लोकमगमयत् ।
यः

VERSE: 5
एवं विद्वानग्निमुपतिष्ठते सुवर्गमेव लोकमेति सर्वमायुरेति ।
अभि वा एषोऽग्नी आ रोहति य एनावुपतिष्ठते यथा खलु वै श्रेयानभ्यारूढः कामयते तथा करोति
नक्तमुप तिष्ठते न प्रातः सं हि नक्तं व्रतानि सृज्यन्ते सह श्रेयांश्च पापीयांश्चासाते ज्योतिर्वा अग्निस् तमो रात्रिर्यत्

VERSE: 6
नक्तमुपतिष्ठते ज्योतिषैव तमस् तरति ।
उपस्थेयोऽग्नी३र् नोपस्थेया३ इत्याहुर् मनुष्याय इत् नु वै योऽहरहराहृत्याथैनं याचति स इन् न्वै तमुपार्च्छति ।
अथ को देवानहरहर्याचिष्यति ।
इति तस्मान् नोपस्थेयः ।
अथो खल्वाहुराशिषे वै कं यजमानो यजते ।
इत्येषा खलु वै

VERSE: 7
आहिताग्नेराशीर्यदग्निमुपतिष्ठते तस्मादुपस्थेयः
प्रजापतिः पशूनसृजत ते सृष्टा अहोरात्रे प्राविशन्
ताञ् छन्दोभिरन्वविन्दद् यच् छन्दोभिरुपतिष्ठते स्वमेव तदन्विच्छति
न तत्र जाम्यस्ति ।
इत्याहुर्योऽहरहरुपतिष्ठत इति
यो वा अग्निम् प्रत्यङ्ङ् उपतिष्ठते प्रत्येनमोषति यः पराङ् विष्वङ् प्रजया पशुभिरेति
कवातिर्यङ्ङ् इवोप तिष्ठेत नैनम् प्रत्योषति न विष्वङ् प्रजया पशुभिरेति ॥

1.5.10 अनुवाक 10
प्रवत्स्यतो यजमानस्य अग्न्युपस्थानमन्त्राः दर्शपूर्णमासाङ्ग मन्त्राश्च

VERSE: 1
मम नाम प्रथमं जातवेदः पिता माता च दधतुर्यदग्रे । तत् त्वम् बिभृहि पुनरा मदैतोस् तवाहं नाम बिभराण्यग्ने ॥
मम नाम तव च जातवेदो वाससी इव विवसानौ ये चरावः । आयुषे त्वं जीवसे वयं यथायथं वि परि दधावहै पुनस् ते ॥
नमोऽग्नयेऽप्रतिविद्धाय नमोऽनाधृष्टाय नमः सम्राजे । अषाढो

VERSE: 2
अग्निर् बृहद्वया विश्वजित् सहन्त्यः श्रेष्ठो गन्धर्वः ॥
त्वत्पितारो अग्ने देवास् त्वामाहुतयस् त्वद्विवाचनाः । सम् मामायुषा सं गौपत्येन सुहिते मा धाः ॥
अयमग्निः श्रेष्ठतमोऽयम् भगवत्तमोऽयं सहस्रसातमः । अस्मा अस्तु सुवीर्यम् ॥
मनो ज्योतिर् जुषतामाज्यं विच्छिन्नं यज्ञं समिमं दधातु । या इष्टा उषसो निम्रुचश्च ताः सं दधामि हविषा घृतेन ॥
पयस्वतीर् ओषधयः

VERSE: 3
पयस्वद् वीरुधाम् पयः । अपाम् पयसो यत् पयस् तेन मामिन्द्र सं सृज ॥
अग्ने व्रतपते व्रतं चरिष्यामि तच् छकेयं तन् मे राध्यताम् ।
अग्निं होतारमिह तं हुवे देवान् यज्ञियान् इह यान् हवामहे ॥ आ यन्तु देवाः सुमनस्यमाना वियन्तु देवा हविषो मे अस्य
कस् त्वा युनक्ति स त्वा युनक्तु
यानि घर्मे कपालान्य् उपचिन्वन्ति

VERSE: 4
वेधसः । पूष्णस् तान्यपि व्रत इन्द्रवायू वि मुञ्चताम् ॥
अभिन्नो घर्मो जीरदानुर्यत आत्तस् तदगन् पुनः । इध्मो वेदिः परिधयश्च सर्वे यज्ञस्यायुरनु सं चरन्ति ॥
त्रयस्त्रिंशत् तन्तवो ये वितत्निरे य इमं यज्ञं स्वधया ददन्ते तेषां छिन्नम् प्रत्येतद् दधामि स्वाहा घर्मो देवां अप्येतु ॥

1.5.11 अनुवाक 11
काम्येष्टियाज्यापुरोनुवाक्याः

VERSE: 1
वैश्वानरो न ऊत्या प्र यातु परावतः । अग्निरुक्थेन वाहसा ॥
ऋतावानं वैश्वानरम् ऋतस्य ज्योतिषस् पतिम् । अजस्रं घर्ममीमहे ॥
वैश्वानरस्य दंसनाभ्यो बृहदरिणादेकः स्वपस्यया कविः । उभा पितरा महयन्नजायताग्निर् द्यावापृथिवी भूरिरेतसा ॥
पृष्टो दिवि पृष्टो अग्निः पृथिव्याम् पृष्टो विश्वा ओषधीरा विवेश । वैश्वानरः सहसा पृष्टो अग्निः स नो दिवा सः

VERSE: 2
रिषः पातु नक्तम् ।
जातो यदग्ने भुवना व्यख्यः पशुं न गोपा इर्यः परिज्मा । वैश्वानर ब्रह्मणे विन्द गातुं यूयम् पात स्वस्तिभिः सदा नः ॥
त्वमग्ने शोचिषा शोशुचान आ रोदसी अपृणा जायमानः । त्वम् देवां अभिशस्तेरमुञ्चो वैश्वानर जातवेदो महित्वा ॥
अस्माकमग्ने मघवत्सु धारयानामि क्षत्रमजरं सुवीर्यम् । वयं जयेम शतिनं सहस्रिणं वैश्वानर

VERSE: 3
वाजमग्ने तवोऽतिभिः ॥
वैश्वानरस्य सुमतौ स्याम राजा हिकम् भुवनानामभिश्रीः । इतो जातो विश्वमिदं वि चष्टे वैश्वानरो यतते सूर्येण ॥
अव ते हेडो वरुण नमोभिरव यज्ञेभिरीमहे हविर्भिः । क्षयन्नस्मभ्यमसुर प्रचेतो राजन्न् एनांसि शिश्रथः कृतानि ॥
उदुत्तमं वरुण पाशमस्मदवाधमं वि मध्यमं श्रथाय । अथा वयमादित्य

VERSE: 4
व्रते तवानागसो अदितये स्याम ॥
दधिक्राव्णो अकारिषं जिष्णोरश्वस्य वाजिनः । सुरभि नो मुखा करत् प्र ण आयूंषि तारिषत् ॥
आ दधिक्राः शवसा पञ्च कृष्टीः सूर्य इव ज्योतिषापस् ततान । सहस्रसाः शतसा वाज्यर्वा पृणक्तु वध्वा समिमा वचांसि ॥
अग्निर् मूर्धा भुवः ।
मरुतो यद् ध वो दिवः सुम्नायन्तो हवामहे । आ तू नः

VERSE: 5
उप गन्तन ॥
या वः शर्म शशमानाय सन्ति त्रिधातूनि दाशुषे यच्छताधि । अस्मभ्यं तानि मरुतो वि यन्त रयिं नो धत्त वृषणः सुवीरम्
अदितिर् न उरुष्यत्वदितिः शर्म यच्छतु । अदितिः पात्वंहसः ॥
महीमू षु मातरं सुव्रतानाम् ऋतस्य पत्नीमवसे हुवेम । तुविक्षत्रामजरन्तीमुरूचीं सुशर्माणमदितिं सुप्रणीतिम् ॥
सुत्रामाणम् पृथिवीं द्यामनेहसं सुशर्माणमदितिं सुप्रणीतिम् । दैवीं नावं स्वरित्रामनागसमस्रवन्तीमा रुहेमा स्वस्तये ॥
इमां सु नावमारुहं शतारित्रां शतस्फ्याम् । अच्छिद्राम् पारयिष्णुम् ॥

1.6 प्रपाठक: 6 ऐष्टिक याजमानमन्त्राः तद्ब्राह्मणानि च॥
1.6.1 अनुवाक 1
आज्यग्रहणानुमन्त्रण मन्त्राः

VERSE: 1
सं त्वा सिञ्चामि यजुषा प्रजामायुर् धनं च । बृहस्पतिप्रसूतो यजमान इह मा रिषत् ॥
आज्यमसि सत्यमसि सत्यस्याध्यक्षमसि हविरसि वैश्वानरं वैश्वदेवमुत्पूतशुष्मं सत्यौजाः सहोऽसि सहमानमसि सहस्वारातीः सहस्वारातीयतः सहस्व पृतनाः सहस्व पृतन्यतः सहस्रवीर्यमसि तन् मा जिन्वाज्यस्याज्यमसि सत्यस्य सत्यमसि सत्यायुः

VERSE: 2
असि सत्यशुष्ममसि सत्येन त्वाऽभि घारयामि तस्य ते भक्षीय
पञ्चानां त्वा वातानां यन्त्राय धर्त्राय गृह्णामि
पञ्चानां त्वर्तूनां यन्त्राय धर्त्राय गृह्णामि
पञ्चानां त्वा दिशां यन्त्राय धर्त्राय गृह्णामि
पञ्चानां त्वा पञ्चजनानां यन्त्राय धर्त्राय गृह्णामि
चरोस् त्वा पञ्चबिलस्य यन्त्राय धर्त्राय गृह्णामि
ब्रह्मणस् त्वा तेजसे यन्त्राय धर्त्राय गृह्णामि
क्षत्रस्य त्वौजसे यन्त्राय

VERSE: 3
धर्त्राय गृह्णामि
विशे त्वा यन्त्राय धर्त्राय गृह्णामि
सुवीर्याय त्वा गृह्णामि
सुप्रजास्त्वाय त्वा गृह्णामि
रायस् पोषाय त्वा गृह्णामि
ब्रह्मवर्चसाय त्वा गृह्णामि
भूरस्माकं हविर् देवानामाशिषो यजमानस्य देवानां त्वा देवताभ्यो गृह्णामि
कामाय त्वा गृह्णामि ॥

1.6.2 अनुवाक 2
हविर्होमानुमन्त्रण मन्त्राः

VERSE: 1
ध्रुवोऽसि ध्रुवोऽहं सजातेषु भूयासं धीरश्चेत्ता वसुविद् ।
उग्रोऽस्य् उग्रोऽहं सजातेषु भूयासमुग्रश्चेत्ता वसुविद् ।
अभिभूरस्यभिभूरहं सजातेषु भूयासमभिभूश्चेत्ता वसुविद् ।
युनज्मि त्वा ब्रह्मणा दैव्येन हव्यायास्मै वोढवे जातवेदः । इन्धानास् त्वा सुप्रजसः सुवीरा ज्योग् जीवेम बलिहृतो वयं ते ॥
यन् मे अग्ने अस्य यज्ञस्य रिष्यात्

VERSE: 2
यद् वा स्कन्दादाज्यस्योत विष्णो । तेन हन्मि सपत्नम् दुर्मरायुम् ऐनं दधामि निर्ऋत्या उपस्थे ॥
भूर् भुवः सुवर्
उच्छुष्मो अग्ने यजमानायैधि निशुष्मो अभिदासते
अग्ने देवेद्ध मन्विद्ध मन्द्रजिह्वामर्त्यस्य ते होतर् मूर्धन्ना जिघर्मि रायस् पोषाय सुप्रजास्त्वाय सुवीर्याय
मनोऽसि प्राजापत्यम् मनसा मा भूतेनाविश
वाग् अस्य् ऐन्द्री सपत्नक्षयणी

VERSE: 3
वाचा मेन्द्रियेणाविश
वसन्तम् ऋतूनाम् प्रीणामि स मा प्रीतः प्रीणातु
ग्रीष्मम् ऋतूनाम् प्रीणामि स मा प्रीतः प्रीणातु
वर्षा ऋतूनाम् प्रीणामि ता मा प्रीताः प्रीणन्तु
शरदम् ऋतूनाम् प्रीणामि सा मा प्रीता प्रीणातु
हेमन्तशिशिराव् ऋतूनाम् प्रीणामि तौ मा प्रीतौ प्रीणीताम्
अग्नीषोमयोरहं देवयज्यया चक्षुष्मान् भूयासम्
अग्नेरहं देवयज्ययाऽन्नादो भूयासम् ॥

VERSE: 4
दब्धिरस्यदब्धो भूयासममुं दभेयम्
अग्नीषोमयोरहं देवयज्यया वृत्रहा भूयासम्
इन्द्राग्नियोरहं देवयज्ययेन्द्रियाव्यन्नादो भूयासम्
इन्द्रस्याहं देवयज्ययेन्द्रियावी भूयासम्
महेन्द्रस्याहं देवयज्यया जेमानम् महिमानं गमेयम्
अग्नेः स्विष्टकृतोऽहं देवयज्ययाऽऽयुष्मान् यज्ञेन प्रतिष्ठां गमेयम् ॥

1.6.3 अनुवाक 3
इडाभागादि अनुमन्त्रणमन्त्राः

VERSE: 1
अग्निर् मा दुरिष्टात् पातु सविताऽघशंसात् ।
यो मेऽन्ति दूरेऽरातीयति तमेतेन जेषम् ।
सुरूपवर्षवर्ण एहीमान् भद्रान् दुर्यां अभ्येहि मामनुव्रता
न्यु शीर्षाणि मृढ्वम्
इड एह्यदित एह्य् सरस्वत्येहि
रन्तिरसि रमतिरसि सूनर्यसि
जुष्टे जुष्टिं तेऽशीयोपहूत उपहवं

VERSE: 2
तेऽशीय
सा मे सत्याशीरस्य यज्ञस्य भूयात् ।
अरेडता मनसा तच् छकेयम् ।
यज्ञो दिवं रोहतु यज्ञो दिवं गच्छतु
यो देवयानः पन्थास् तेन यज्ञो देवां अप्येतु ।
अस्मास्विन्द्र इन्द्रियं दधात्वस्मान् राय उत यज्ञाः सचन्तामस्मासु सन्त्वाशिषः सा नः प्रिया सुप्रतूर्तिर् मघोनी
जुष्टिरसि जुषस्व नो जुष्टा नः

VERSE: 3
असि जुष्टिं ते गमेयम्
मनो ज्योतिर् जुषतामाज्यं विच्छिन्नं यज्ञं समिमं दधातु । बृहस्पतिस् तनुतामिमं नो विश्वे देवा इह मादयन्ताम् ॥
ब्रधन् पिन्वस्व
ददतो मे मा क्षायि कुर्वतो मे मोप दसत्
प्रजापतेर् भागोऽस्य् ऊर्जस्वान् पयस्वान्
प्राणापानौ मे पाहि समानव्यानौ मे पाह्य् उदानव्यानौ मे पाहि ।
अक्षितोऽस्यक्षित्यै त्वा मा मे क्षेष्ठा अमुत्राऽमुष्मिम्̐ लोके

1.6.4 अनुवाक 4
अनुयाजाद्यनुमन्त्रम्

VERSE: 1
बर्हिषोऽहं देवयज्यया प्रजावान् भूयासम् ।
नराशंसस्याहं देवयज्यया पशुमान् भूयासम्
अग्नेः स्विष्टकृतोऽहं देवयज्ययायुष्मान् यज्ञेन प्रतिष्ठां गमेयम्
अग्नेरहमुज्जितिमनूज् जेषम् ।
सोमस्याहमुज्जितिमनूज् जेषम्
अग्नेरहमुज्जितिमनूज् जेषम्
अग्नीषोमयोरहमुज्जितिमनूज् जेषम्
इन्द्राग्नियोरहमुज्जितिमनूज् जेषम्
इन्द्रस्याहम्

VERSE: 2
उज्जितिमनूज् जेषम्
महेन्द्रस्याहमुज्जितिमनूज् जेषम्
अग्नेः स्विष्टकृतोऽहमुज्जितिमनूज् जेषम्
वाजस्य मा प्रसवेनोद्ग्राभेणोदग्रभीत् । अथा सपत्नां इन्द्रो मे निग्राभेणाधरां अकः ॥
उद्ग्राभं च निग्राभं च ब्रह्म देवा अवीवृधन् । अथा सपत्नान् इन्द्राग्नी मे विषूचीनान् व्यस्यताम् ॥
एमा अग्मन्नाशिषो दोहकामा इन्द्रवन्तः

VERSE: 3
वनामहे धुक्षीमहि प्रजामिषम् ॥
रोहितेन त्वाऽग्निर् देवतां गमयतु हरिभ्यां त्वेन्द्रो देवतां गमयत्वेतशेन त्वा सूर्यो देवतां गमयतु
वि ते मुञ्चामि रशना वि रश्मीन् वि योक्त्रा यानि परिचर्तनानि धत्तादस्मासु द्रविणं यच् च भद्रम् प्र णो ब्रूताद् भागधान् देवतासु
विष्णोः शम्योरहं देवयज्यया यज्ञेन प्रतिष्ठां गमेयम् ।
सोमस्याहं देवयज्यया

VERSE: 4
सुरेता रेतो धिषीय
त्वष्टुरहं देवयज्यया पशूनां रूपम् पुषेयम् ।
देवानाम् पत्नीरग्निर् गृहपतिर्यज्ञस्य मिथुनं तयोरहं देवयज्यया मिथुनेन प्र भूयासम् ।
वेदोऽसि वित्तिरसि विदेय
कर्मासि करुणमसि क्रियासम् ।
सनिरसि सनितासि सनेयम् ।
घृतवन्तं कुलायिनं रायस् पोषं सहस्रिणं वेदो ददातु वाजिनम् ॥

1.6.5 अनुवाक 5
आप्यायनादि अनुमन्त्रणम्

VERSE: 1
आ प्यायतां ध्रुवा घृतेन यज्ञंयज्ञम् प्रति देवयद्भ्यः । सूर्याया ऊधोऽदित्या उपस्थ उरुधारा पृथिवी यज्ञे अस्मिन् ॥
प्रजापतेर्विभान् नाम लोकस् तस्मिंस् त्वा दधामि सह यजमानेन
सदसि सन् मे भूयाः सर्वमसि सर्वम् मे भूयाः पूर्णमसि पूर्णम् मे भूया अक्षितमसि मा मे क्षेष्ठाः ।
प्राच्यां दिशि देवा ऋत्विजो मार्जयन्तां दक्षिणायाम्

VERSE: 2
दिशि मासाः पितरो मार्जयन्ताम् प्रतीच्यां दिशि गृहाः पशवो मार्जयन्तामुदीच्यां दिश्याप ओषधयो वनस्पतयो मार्जयन्तामूर्ध्वायां दिशि यज्ञः संवत्सरो यज्ञपतिर् मार्जयन्ताम् ।
विष्णोः क्रमोऽस्यभिमातिहा गायत्रेण छन्दसा पृथिवीमनु वि क्रमे निर्भक्तः स यं द्विष्मः ।
विष्णोः क्रमोऽस्यभिशस्तिहा त्रैष्टुभेन छन्दसान्तरिक्षमनु वि क्रमे निर्भक्तः स यं द्विष्मः ।
विष्णोः क्रमोऽस्यरातीयतो हन्ता जागतेन छन्दसा दिवमनु वि क्रमे निर्भक्तः स यं द्विष्मः ।
विष्णोः क्रमोऽसि शत्रूयतो हन्ताऽऽनुष्टुभेन छन्दसा दिशोऽनु वि क्रमे निर्भक्तः स यं द्विष्मः ॥

1.6.6 अनुवाक 6
सूर्योपस्थानादि मन्त्राः
VERSE: 1
अगन्म सुवः सुवरगन्म
संदृशस् ते मा छित्सि यत् ते तपस् तस्मै ते मा वृक्षि
सुभूरसि श्रेष्ठो रश्मीनामायुर्धा अस्यायुर् मे धेहि वर्चोधा असि वर्चो मयि धेहि ।
इदमहममुम् भ्रातृव्यमाभ्यो दिग्भ्योऽस्यै दिवोऽस्मादन्तरिक्षादस्यै पृथिव्या अस्मादन्नाद्यान् निर् भजामि निर्भक्तः स यं द्विष्मः ॥

VERSE: 2
सम् ज्योतिषाऽभूवम्
ऐन्द्रीमावृतमन्वावर्ते
समहम् प्रजया सम् मया प्रजा
समहं रायस् पोषेण सम् मया रायस् पोषः ।
समिद्धो अग्ने मे दीदिहि समेद्धा ते अग्ने दीद्यासम् ।
वसुमान् यज्ञो वसीयान् भूयासम्
अग्न आयूंषि पवस आ सुवोर्जमिषं च नः । आरे बाधस्व दुच्छुनाम् ॥
अग्ने पवस्व स्वपा अस्मे वर्चः सुवीर्यम्

VERSE: 3
दधत् पोषं रयिम् मयि ॥
अग्ने गृहपते सुगृहपतिरहं त्वया गृहपतिना भूयासं सुगृहपतिर् मया त्वं गृहपतिना भूयाः शतं हिमास् तामाशिषमा शासे तन्तवे ज्योतिष्मतीं तामाशिषमा शासेऽमुष्मै ज्योतिष्मतीम् ।
कस् त्वा युनक्ति स त्वा वि मुञ्चत्व् ॥
अग्ने व्रतपते व्रतमचारिषं तदशकं तन् मेऽराधि
यज्ञो बभूव स आ

VERSE: 4
बभूव स प्र जज्ञे स वावृधे । स देवानामधिपतिर् बभूव सो अस्मां अधिपतीन् करोतु वयं स्याम पतयो रयीणाम्
गोमां अग्नेऽविमां अश्वी यज्ञो नृवत्सखा सदमिदप्रमृष्यः । इडावां एषो असुर प्रजावान् दीर्घो रयिः पृथुबुध्नः सभावान् ॥

1.6.7 अनुवाक 7
देवतापरिग्रहादि

VERSE: 1
यथा वै समृतसोमा एवं वा एते समृतयज्ञा यद् दर्शपूर्णमासौ
कस्य वाह देवा यज्ञमागच्छन्ति कस्य वा न
बहूनां यजमानानां यो वै देवताः पूर्वः परिगृह्णाति स एनाः श्वो भूते यजते ।
एतद् वै देवानामायतनं यदाहवनीयः ।
अन्तराग्नी पशूनाम् ।
गार्हपत्यो मनुष्याणाम्
अन्वाहार्यपचनः पितृणाम्
अग्निं गृह्णाति
स्व एवायतने देवताः परि

VERSE: 2
गृह्णाति
ताः श्वो भूते यजते
व्रतेन वै मेध्योऽग्निर् व्रतपतिः ।
ब्राह्मणो व्रतभृत् ।
व्रतमुपैष्यन् ब्रूयात् ।
अग्ने व्रतपते व्रतं चरिष्यामीति ।
अग्निर् वै देवानां व्रतपतिस्
तस्मा एव प्रतिप्रोच्य व्रतमा लभते
बर्हिषा पूर्णमासे व्रतमुपैति वत्सैरमावास्यायाम्
एतद् ध्येतयोरायतनम्
उपस्तीर्यः पूर्वश्चाग्निरपरश्चेत्याहुः ।
मनुष्याः

VERSE: 3
इन् न्वा उपस्तीर्णमिच्छन्ति किमु देवा येषां नवावसानम्
उपास्मिञ् छ्वो यक्ष्यमाणे देवता वसन्ति य एवं विद्वानग्निमुपस्तृणाति
यजमानेन ग्राम्याश्च पशवोऽवरुध्या आरण्याश्चेत्याहुः ।
यद् ग्राम्यान् उपवसति तेन ग्राम्यानव रुन्द्धे
यदारण्यस्याश्नाति तेनारण्यान्
यदनाश्वान् उपवसेत् पितृदेवत्यः स्यात् ।
आरण्यस्याश्नाति ।
इन्द्रियम्

VERSE: 4
वा आरण्यम्
इन्द्रियमेवात्मन् धत्ते
यदनाश्वान् उपवसेत् क्षोधुकः स्यात् ।
यदश्नीयाद् रुद्रोऽस्य पशूनभि मन्येत ।
अपोऽश्नाति
तन् नेवाशितं नेवानशितम् ।
न क्षोधुको भवति
नास्य रुद्रः पशूनभि मन्यते
वज्रो वै यज्ञः
क्षुत् खलु वै मनुष्यस्य भ्रातृव्यः ।
यदनाश्वान् उपवसति
वज्रेणैव साक्षात् क्षुधम् भ्रातृव्यं हन्ति ॥

1.6.8 अनुवाक 8
यज्ञायुधभृतिः

VERSE: 1
यो वै श्रद्धामनारभ्य यज्ञेन यजते नास्येष्टाय श्रद् दधते ।
अपः प्र णयति श्रद्धा वा आपः श्रद्धामेवारभ्य यज्ञेन यजत उभयेऽस्य देवमनुष्या इष्टाय श्रद् दधते तदाहुरति वा एता वर्त्रं नेदन्त्यति वाचं मनो वावैता नाति नेदन्तीति
मनसा प्र णयतीयं वै मनः

VERSE: 2
अनयैवैनाः प्र णयत्यस्कन्नहविर् भवति य एवं वेद
यज्ञायुधानि सम् भवति यज्ञो वै यज्ञायुधानि यज्ञमेव तत् सम् भरति
यदेकमेकं सम्भरेत् पितृदेवत्यानि स्युर्यत् सह सर्वाणि मानुषाणि
द्वेद्वे सम् भरति याज्यानुवाक्ययोरेव रूपं करोत्यथो मिथुनमेव
यो वै दश यज्ञायुधानि वेद मुखतोऽस्य यज्ञः कल्पते
स्फ्यः

VERSE: 3
च कपालानि चाग्निहोत्रहवणी शूर्पं च कृष्णाजिनं च शम्या चोलूखलं च मुसलं च दृषच् चोपला चैतानि वै दश यज्ञायुधानि य एवं वेद मुखतोऽस्य यज्ञः कल्पते
यो वै देवेभ्यः प्रतिप्रोच्य यज्ञेन यजते जुषन्तेऽस्य देवा हव्यम्
हविर् निरुप्यमाणमभि मन्त्रयेताग्निं होतारमिह तं हुव इति ॥

VERSE: 4
देवेभ्य एव प्रतिप्रोच्य यज्ञेन यजते जुषन्तेऽस्य देवा हव्यम्
एष वै यज्ञस्य ग्रहो गृहीत्वैव यज्ञेन यजते
तदुदित्वा वाचं यच्छति यज्ञस्य धृत्यै ।
अथो मनसा वै प्रजापतिर्यज्ञमतनुत मनसैव तद् यज्ञं तनुते रक्षसामनन्ववचाराय
यो वै यज्ञं योग आगते युनक्ति युङ्क्ते युञ्जानेषु
कस् त्वा युनक्ति स त्वा युनक्त्वित्याह प्रजापतिर् वै कः प्रजापतिनैवैनं युनक्ति युङ्क्ते युञ्जानेषु ॥

1.6.9 अनुवाक 9
द्वादश द्वन्द्व सम्पत्तिः

VERSE: 1
प्रजापतिर्यज्ञानसृजताग्निहोत्रं चाग्निष्टोमं च पौर्णमासीं चोक्थ्यं चामावास्यां चातिरात्रं च
तान् उदमिमीत
यावदग्निहोत्रमासीत् तावानग्निष्टोमो यावती पौर्णमासी तावान् उक्थ्यो यावत्यमावास्या तावानतिरात्रः ।
य एवं विद्वानग्निहोत्रं जुहोति यावदग्निष्टोमेनोपाप्नोति तावदुपाप्नोति
य एवं विद्वान् पौर्णमासीं यजते यावदुक्थ्येनोपाप्नोति

VERSE: 2
तावदुपाप्नोति
य एवं विद्वानमावास्यां यजते यावदतिरात्रेणोपाप्नोति तावदुपाप्नोति
परमेष्ठिनो वा एष यज्ञोऽग्र आसीत्
तेन स परमां काष्ठामगच्छत्
तेन प्रजापतिं निरवासाययत्
तेन प्रजापतिः परमां काष्ठामगच्छत्
तेनेन्द्रं निरवासाययत्
तेनेन्द्रः परमां काष्ठामगच्छत्
तेनाग्नीषोमौ निरवासाययत्
तेनाग्नीषोमौ परमां काष्ठामगच्छताम् ।
यः

VERSE: 3
एवं विद्वान् दर्शपूर्णमासौ यजते परमामेव काष्ठां गच्छति
यो वै प्रजातेन यज्ञेन यजते प्र प्रजया पशुभिर् मिथुनैर् जायते
द्वादश मासाः संवत्सरो द्वादश द्वंद्वानि दर्शपूर्णमासयोस् तानि सम्पाद्यानीत्याहुः ।
वत्सं चोपावसृजत्य् उखां चाधि श्रयति ।
अव च हन्ति दृषदौ च समाहन्ति ।
अधि च वपते कपालानि चोप दधाति
पुरोडाशं च ॥

VERSE: 4
अधिश्रयत्याज्यं च
स्तम्बयजुश्च हरत्यभि च गृह्णाति
वेदिं च परि गृह्णाति पत्नीं च सं नह्यति
प्रोक्षणीश्चासादयत्याज्यं च ।
एतानि वै द्वादश द्वंद्वानि दर्शपूर्णमासयोस्
तानि य एवं सम्पाद्य यजते प्रजातेनैव यज्ञेन यजते प्र प्रजया पशुभिर् मिथुनैर् जायते ॥

1.6.10 अनुवाक 10
हविःसादनम्

VERSE: 1
ध्रुवोऽसि ध्रुवोऽहं सजातेषु भूयासमित्याह ध्रुवान् एवैनान् कुरुते ।
उग्रोऽस्य् उग्रोऽहं सजातेषु भूयासमित्याहाप्रतिवादिन एवैनान् कुरुते ।
अभिभूरस्यभिभूरहं सजातेषु भूयासमित्याह य एवैनम् प्रत्युत्पिपीते तमुपास्यते
युनज्मि त्वा ब्रह्मणा दैव्येनेत्याहैष वा अग्नेर्योगस् तेन

VERSE: 2
एवैनं युनक्ति
यज्ञस्य वै समृद्धेन देवाः सुवर्गं लोकमायन् यज्ञस्य व्यृद्धेनासुरान् परा भावयन् यन् मे अग्ने अस्य यज्ञस्य रिष्याद् इत्याह यज्ञस्यैव तत् समृद्धेन यजमानः सुवर्गं लोकमेति यज्ञस्य व्यृद्धेन भ्रातृव्यान् परा भावयति ।
अग्निहोत्रमेताभिर् व्याहृतीभिरुप सादयेद् यज्ञमुखं वा अग्निहोत्रम् ब्रह्मैता व्याहृतयो यज्ञमुख एव ब्रह्म

VERSE: 3
कुरुते संवत्सरे पर्यागत एताभिरेवोप सादयेद् ब्रह्मणैवोभयतः संवत्सरम् परि गृह्णाति
दर्शपूर्णमासौ चातुर्मास्यान्यालभमान एताभिर् व्याहृतीभिर् हवींष्या सादयेद् यज्ञमुखं वै दर्शपूर्णमासौ चातुर्मास्यानि ब्रह्मैता व्याहृतयो यज्ञमुख एव ब्रह्म कुरुते संवत्सरे पर्यागत एताभिरेवा सादयेद् ब्रह्मणैवोभयतः संवत्सरम् परि गृह्णाति
यद् वै यज्ञस्य साम्ना क्रियते राष्ट्रम्

VERSE: 4
यज्ञस्याऽऽशीर् गच्छति यद् ऋचा विशं यज्ञस्याऽऽशीर् गच्छत्यथ ब्राह्मणोऽनाशीर्केण यज्ञेन यजते सामिधेनीरनुवक्ष्यन्न् एता व्याहृतीः पुरस्ताद् दध्याद् ब्रह्मैव प्रतिपदं कुरुते तथा ब्राह्मणः साशीर्केण यज्ञेन यजते
यं कामयेत यजमानम् भ्रातृव्यमस्य यज्ञस्याऽऽशीर् गच्छेद् इति तस्यैता व्याहृतीः पुरोऽनुवाक्यायां दध्याद् भ्रातृव्यदेवत्या वै पुरोऽनुवाक्या भ्रातृव्यमेवास्य यज्ञस्य

VERSE: 5
आशीर् गच्छति
यान् कामयेत यजमानान्त् समावत्येनान् यज्ञस्याऽऽशीर् गच्छेद् इति तेषामेता व्याहृतीः पुरोऽनुवाक्याया अर्धर्च एकां दध्याद् याज्यायै पुरस्तादेकां याज्याया अर्धर्च एकां तथैनान्त् समावती यज्ञस्याशीर् गच्छति
यथा वै पर्जन्यः सुवृष्टं वर्षत्येवं यज्ञो यजमानस्य वर्षति स्थलयोदकम् परिगृह्णन्त्याशिषा यज्ञं यजमानः परि गृह्णाति
मनोऽसि प्राजापत्यम् ॥

VERSE: 6
मनसा मा भूतेनाऽऽविशेत्याह मनो वै प्राजापत्यम् प्रजापत्यो यज्ञो मन एव यज्ञमात्मन् धत्ते
वाग् अस्य् ऐन्द्री सपत्नक्षयणी वाचा मेन्द्रियेणाऽऽ विशेत्याहैन्द्री वै वाग् वाचमेवैन्द्रीमात्मन् धत्ते ॥

1.6.11 अनुवाक 11
आश्रावणादिमन्त्राः

VERSE: 1
यो वै सप्तदशम् प्रजापतिं यज्ञमन्वायत्तं वेद प्रति यज्ञेन तिष्ठति न यज्ञाद् भ्रंशते ।
आ श्रावयेति चतुरक्षरमस्तु श्रौषड् इति चतुरक्षरं यजेति द्व्यक्षरं ये यजामह इति पञ्चाक्षरं द्व्यक्षरो वषट्कारः ।
एष वै सप्तदशः प्रजापतिर्यज्ञमन्वायत्तः ।
य एवं वेद प्रति यज्ञेन तिष्ठत् न यज्ञाद् भ्रंशते
यो वै यज्ञस्य प्रायणम् प्रतिष्ठाम्

VERSE: 2
उदयनं वेद प्रतिष्ठितेनारिष्टेन यज्ञेन संस्थां गच्छति ।
आ श्रावयास्तु श्रौषड् यज ये यजामहे वषट्कार एतद् वै यज्ञस्य प्रायणमेषा प्रतिष्ठैतदुदयनम् ।
य एवं वेद प्रतिष्ठितेनारिष्टेन यज्ञेन संस्थां गच्छति
यो वै सूनृतायै दोहं वेद दुह एवैनाम् ।
यज्ञो वै सूनृता ।
आ श्रावयेत्येवैनामह्वत् ।
अस्तु

VERSE: 3
श्रौषड् इत्य् { उपावास्राग् ^ उपावास्राज् }
यजेत्य् उदनैषीत् ।
ये यजामह इत्य् उपासदत् ।
वषट्कारेण दोग्धि ।
एष वै सूनृतायै दोहः ।
य एवं वेद दुह एवैनाम् ।
देवा वै सत्त्रमासत
तेषां दिशोऽदस्यन्
त एतामार्द्राम् पङ्क्तिमपश्यन्ना श्रावयेति पुरोवातमजनयन्नस्तु श्रौषड् इत्यभ्रं समप्लावयन् यजेति विद्युतम्

VERSE: 4
अजनयन् ये यजामह इति प्रावर्षयनभ्यस्तनयन् वषट्कारेण
ततो वै तेभ्यो दिशः प्राप्यायन्त
य एवं वेद प्रास्मै दिशः प्यायन्ते
प्रजापतिं त्वो वेद प्रजापतिस् त्वं वेद
यम् प्रजापतिर् वेद स पुण्यो भवति ।
एष वै छन्दस्यः प्रजापतिरा श्रावयास्तु श्रौषड् यज ये यजामहे वषट्कारः ।
य एवं वेद पुण्यो भवति
वसन्तम्

VERSE: 5
ऋतूनाम् प्रीणामीत्याह ।
ऋतवो वै प्रयाजाः ।
ऋतून् एव प्रीणाति
तेऽस्मै प्रीता यथापूर्वं कल्पन्ते
कल्पन्तेऽस्मा ऋतवो य एवं वेद ।
अग्नीषोमयोरहं देवयज्यया चक्षुष्मान् भूयासमित्याह ।
अग्नीषोमाभ्यां वै यज्ञश्चक्षुष्मान्
ताभ्यामेव चक्षुरात्मन् धत्ते ।
अग्नेरहं देवयज्ययान्नादो भूयासमित्याह ।
अग्निर् वै देवानामन्नादस्
तेनैव

VERSE: 6
अन्नाद्यमात्मन् धत्ते
दब्धिरस्यदब्धो भूयासममुं दभेयमित्याह ।
एतया वै दब्ध्या देवा असुरानदभ्नुवन्
तयैव भ्रातृव्यं दभ्नोति ।
अग्नीषोमयोरहं देवयज्यया वृत्रहा भूयासमित्याह ।
अग्नीषोमाभ्यां वा इन्द्रो वृत्रमहन्
ताभ्यामेव भ्रातृव्यं स्तृणुते ।
इन्द्राग्नियोरहं देवयज्ययेन्द्रियाव्यन्नादो भूयासमित्याह ।
इन्द्रियाव्येवान्नादो भवति ।
इन्द्रस्य

VERSE: 7
अहं देवयज्ययेन्द्रियावी भूयासमित्याह ।
इन्द्रियाव्येव भवति
महेन्द्रस्याहं देवयज्यया जेमानम् महिमानं गमेयमित्याह
जेमानमेव महिमानं गच्छति ।
अग्नेः स्विष्टकृतोऽहं देवयज्ययायुष्मान् यज्ञेन प्रतिष्ठां गमेयमित्याह ।
आयुरेवात्मन् धत्ते प्रति यज्ञेन तिष्ठति

1.6.12 अनुवाक 12
काम्येष्टियाज्यापुरोनुवाक्याः

VERSE: 1
इन्द्रं वो विश्वतस् परि हवामहे जनेभ्यः । अस्माकमस्तु केवलः ॥
इन्द्रं नरो नेमधिता हवन्ते यत् पार्या युनजते धियस् ताः । शूरो नृषाता शवसश्चकान आ गोमति व्रजे भजा त्वं नः ॥
इन्द्रियाणि शतक्रतो या ते जनेषु पञ्चसु । इन्द्र तानि त आ वृणे ॥
अनु ते दायि मह इन्द्रियाय सत्रा ते विश्वमनु वृत्रहत्ये । अनु

VERSE: 2
क्षत्रमनु सहो यजत्रेन्द्र देवेभिरनु ते नृषह्ये ॥
आ यस्मिन्त् सप्त वासवास् तिष्ठन्ति स्वारुहो यथा । ऋषिर् ह दीर्घश्रुत्तम इन्द्रस्य घर्मो अतिथिः ॥
आमासु पक्वम् ऐरय आ सूर्यं रोहयो दिवि । घर्मं न सामन् तपता सुवृक्तिभिर् जुष्टं गिर्वणसे गिरः ॥
इन्द्रमिद् गाथिनो बृहद् इन्द्रमर्केभिरर्किणः । इन्द्रं वाणीरनूषत ॥
गायन्ति त्वा गायत्रिणः

VERSE: 3
अर्चन्त्यर्कमर्किणः । ब्रह्माणस् त्वा शतक्रतवुद् वंशमिव येमिरे ॥
अंहोमुचे प्र भरेमा मनीषामोषिष्ठदाव्ने सुमतिं गृणानाः । इदमिन्द्र प्रति हव्यं गृभाय सत्याः सन्तु यजमानस्य कामाः ॥
विवेष यन् मा धिषणा जजान स्तवै पुरा पार्याद् इन्द्रमह्नः । अंहसो यत्र पीपरद् यथा नो नावेव यान्तमुभये हवन्ते ॥
प्र सम्राजम् प्रथममध्वराणाम्

VERSE: 4
अंहोमुचं वृषभं यज्ञियानाम् । अपां नपातमश्विना हयन्तमस्मिन् नर इन्द्रियं धत्तमोजः ॥
वि न इन्द्र मृधो जहि नीचा यच्छ पृतन्यतः । अधस्पदं तम् ईं कृधि यो अस्मां अभिदासति ॥
इन्द्र क्षत्रमभि वाममोजोऽजायथा वृषभ चर्षणीनाम् । अपानुदो जनममित्रयन्तमुरुं देवेभ्यो अकृणोरु लोकम् ॥
मृगो न भीमः कुचरो गिरिष्ठाः परावतः

VERSE: 5
आ जगामा परस्याः । सृकं संशाय पविमिन्द्र तिग्मं वि शत्रून् ताढि वि मृधो नुदस्व ॥
वि शत्रून् वि मृधो नुद वि वृत्रस्य हनू रुज । वि मन्युमिन्द्र भामितोऽमित्रस्याभिदासतः ॥
त्रातारमिन्द्रमवितारमिन्द्रं हवेहवे सुहवं शूरमिन्द्रम् । हुवे नु शक्रम् पुरुहूतमिन्द्रं स्वस्ति नो मघवा धात्विन्द्रः ॥
मा ते अस्याम्

VERSE: 6
सहसावन् परिष्टावघाय भूम हरिवः परादै । त्रायस्व नोऽवृकेभिर्वरूथैस् तव प्रियासः सूरिषु स्याम ॥
अनवस् ते रथमश्वाय तक्षन् त्वष्टा वज्रम् पुरुहूत द्युमन्तम् । ब्रह्माण इन्द्रम् महयन्तो अर्कैरवर्धयन्नहये हन्तवा उ ॥
वृष्णे यत् ते वृषणो अर्कमर्चान् इन्द्र ग्रावाणो अदितिः सजोषाः । अनश्वासो ये पवयोऽरथा इन्द्रेषिता अभ्यवर्तन्त दस्यून् ॥

1.7 प्रपाठक: 7
1.7.1 अनुवाक 1

इडानुमन्त्रणम्
VERSE: 1
पाकयज्ञं वा अन्वाहिताग्नेः पशव उप तिष्ठन्त इडा खलु वै पाकयज्ञः
सैषान्तरा प्रयाजानूयाजान् यजमानस्य लोकेऽवहिता । तामाह्रियमाणामभि मन्त्रयेत
सुरूपवर्षवर्ण एहीति पशवो वा इडा पशून् एवोप ह्वयते । यज्ञं वै देवा अदुह्रन् यज्ञोऽसुरां अदुहत्
तेऽसुरा यज्ञदुग्धाः पराभवन् यो वै यज्ञस्य दोहं विद्वान्

VERSE: 2
यजतेऽप्यन्यं यजमानं दुहे । सा मे सत्याशीरस्य यज्ञस्य भूयाद् इत्याहैष वै यज्ञस्य दोहस्
तेनैवैनं दुहे । प्रत्ता वै गौर् दुहे प्रत्तेडा यजमानाय दुह एते वा इडायै स्तना इडोपहूतेति वायुर्वत्सो । यर्हि होतेडामुपह्वयेत तर्हि यजमानो होतारमीक्षमाणो वायुम् मनसा ध्यायेत् ॥

VERSE: 3
मात्रे वत्समुपावसृजति । सर्वेण वै यज्ञेन देवाः सुवर्गं लोकमायन्
पाकयज्ञेन मनुरश्राम्यत् सेडा मनुमुपावर्तत तां देवासुरा व्यह्वयन्त प्रतीचीं देवाः पराचीं असुराः सा देवान् उपावर्तत पशवो वै तद् देवानवृणत पशवोऽसुरानजहुर् । यं कामयेतापशुः स्याद् इति पराचीं तस्येडामुप ह्वयेतापशुरेव भवन्ति
यम्

VERSE: 4
कामयेत पशुमान्त् स्याद् इति प्रतीचीम् तस्येडामुप ह्वयेत पशुमान् एव भवति । ब्रह्मवादिनो वदन्ति
स त्वा इडां उप ह्वयेत य इडां उपहूयात्मानमिडायामुपह्वयेतेति । सा नः प्रिया सुप्रतूर्तिर् मघोनीत्याहेडामेवोपहूयात्मानमिडायामुप ह्वयते । व्यस्तमिव वा एतद् यज्ञस्य यद् इडा सामि प्राश्नन्ति

VERSE: 5
सामि मार्जयन्त एतत् प्रति वा असुराणां यज्ञो व्यच्छिद्यत
ब्रह्मणा देवाः समदधुर् । बृहस्पतिस् तनुतामिमं न इत्याह ब्रह्म वै देवानाम् बृहस्पतिर् ब्रह्मणैव यज्ञं सं दधाति । विच्छिन्नं यज्ञं समिमं दधात्वित्याह
संतत्यै । विश्वे देवा इह मादयन्तामित्याह संतत्यैव यज्ञं देवेभ्योऽनु दिशति । यां वै

VERSE: 6
यज्ञे दक्षिणां ददाति तामस्य पशवोऽनु सं क्रामन्ति
स एष ईजानोऽपशुर् भावुको यजमानेन खलु वै तत् कार्यमित्याहुर्यथा देवत्रा दत्तं कुर्वीताऽऽत्मन् पशून् रमयेतेति । ब्रध्न पिन्वस्वेत्याह
यज्ञो वै ब्रध्नो यज्ञमेव तन् महयत्यथो देवत्रैव दत्तं कुरुत आत्मन् पशून् रमयते । ददतो मे मा क्षायीत्याहाक्षितिमेवोपैति । कुर्वतो मे मोप दसद् इत्याह
भूमानमेवोपैति ॥

1.7.2 अनुवाक 2 इडाप्रशंसा

VERSE: 1
संश्रवा ह सौवर्चनसस् तुमिंजम् औपोदितिमुवाच
यत् सत्त्रिणां होताभूः कामिडामुपाह्वथा इति
तामुपाह्व इति होवाच या प्राणेन देवान् दधार व्यानेन मनुष्यानपानेन पितॄन् इति
छिनत्ति सा न छिनत्ती3 इति
छिनत्तीति होवाच
शरीरं वा अस्यै तदुपाह्वथा इति होवाच
गौर् वै

VERSE: 2
अस्यै शरीरम् ।
गां वाव तौ तत् पर्यवदताम्
या यज्ञे दीयते सा प्राणेन देवान् दाधार यया मनुष्या जीवन्ति सा व्यानेन मनुष्यान् याम् पितृभ्यो घ्नन्ति साऽपानेन पितॄन्
य एवं वेद पशुमान् भवति ।
अथ वै तामुपाह्व इति होवाच या प्रजाः प्रभवन्तीः प्रत्याभवतीति ।
अन्नं वा अस्यै तत् ॥

VERSE: 3
उपाह्वथा इति होवाच ।
ओषधयो वा अस्या अन्नम्
ओषधयो वै प्रजाः प्रभवन्तीः प्रत्या भवन्ति
य एवं वेदान्नादो भवति ।
अथ वै तामुपाह्व इति होवाच या प्रजाः पराभवन्तीरनुगृह्णाति प्रत्याभवन्तीर् गृह्णातीति
प्रतिष्ठां वा अस्यै तदुपाह्वथा इति होवाच ।
इयं वा अस्यै प्रतिष्ठा ॥

VERSE: 4
इयं वै प्रजाः पराभवन्तीरनु गृह्णाति प्रत्याभवन्तीर् गृह्णाति
य एवं वेद प्रत्येव तिष्ठति ।
अथ वै तामुपाह्व इति होवाच यस्यै निक्रमणे घृतम् प्रजाः संजीवन्तीः पिबन्तीति
छिनत्ति सा न छिनत्ती3 इति
न छिनत्तीति होवाच प्र तु जनयतीति ।
एष वा इडामुपाह्वथा इति होवाच
वृष्टिर्वा इडा
वृष्ट्यै वै निक्रमणे घृतम् प्रजाः संजीवन्तीः पिबन्ति
य एवं वेद प्रैव जायतेऽन्नादो भवति ॥

1.7.3 अनुवाक 3
अन्वाहार्यः

VERSE: 1
परोऽक्षं वा अन्ये देवा इज्यन्ते प्रत्यक्षमन्ये
यद् यजते य एव देवाः परोऽक्षमिज्यन्ते तान् एव तद् यजति
यदन्वाहार्यमाहरत्येते वै देवाः प्रत्यक्षं यद् ब्राह्मणास् तान् एव तेन प्रीणाति ।
अथो दक्षिणैवास्यैषा ।
अथो यज्ञस्यैव छिद्रमपि दधाति
यद् वै यज्ञस्य क्रूरं यद् विलिष्टं तदन्वाहार्येण

VERSE: 2
अन्वाहरति
तदन्वाहार्यस्यान्वाहार्यत्वम् ।
देवदूता वा एते यद् ऋत्विजः ।
यदन्वाहार्यमाहरति देवदूतान् एव प्रीणाति
प्रजापतिर् देवेभ्यो यज्ञान् व्यादिशत्
स रिरिचानोऽमन्यत
स एतमन्वाहार्यमभक्तमपश्यत्
तमात्मन्नधत्त
स वा एष प्राजापत्यो यदन्वाहार्यः ।
यस्यैवंविदुषोऽन्वाहार्य आह्रियते साक्षादेव प्रजापतिम् ऋध्नोति ।
अपरिमितो निरुप्यः ।
अपरिमितः प्रजापतिः ।
प्रजापतेः ॥

VERSE: 3
आप्त्यै
देवा वै यद् यज्ञेऽकुर्वत तदसुरा अकुर्वत
ते देवा एतम् प्राजापत्यमन्वाहार्यमपश्यन्
तमन्वाहरन्त
ततो देवा अभवन् परासुराः ।
यस्यैवं विदुषोऽन्वाहार्य आह्रियते भवत्यात्मना परास्य भ्रातृव्यो भवति
यज्ञेन वा इष्टी पक्वेन पूर्ती
यस्यैवं विदुषोऽन्वाहार्य आह्रियते स त्वेवेष्टापूर्ती
प्रजापतेर् भागोऽसि

VERSE: 4
इत्याह
प्रजापतिमेव भागधेयेन समर्धयति ।
ऊर्जस्वान् पयस्वान् इत्याह ।
ऊर्जमेवास्मिन् पयो दधाति
प्राणापानौ मे पाहि समानव्यानौ मे पाहीत्याह ।
आशिषमेवैतामा शास्ते ।
अक्षितोऽस्यक्षित्यै त्वा मा मे क्षेष्ठा अमुत्रामुष्मिम्̐ लोक इत्याह
क्षीयते वा अमुष्मिम्̐ लोकेऽन्नम्
इतःप्रदानं ह्यमुष्मिम्̐ लोके प्रजा उपजीवन्ति
यदेवमभिमृशत्यक्षितिमेवैनद् गमयति नास्यामुष्मिम्̐ लोकेऽन्नं क्षीयते ॥

1.7.4 अनुवाक 4
शेषाहुत्यनुमन्त्रणम्

VERSE: 1
बर्हिषोऽहं देवयज्यया प्रजावान् भूयासमित्याह
बर्हिषा वै प्रजापतिः प्रजा असृजत
तेनैव प्रजाः सृजते
नराशंसस्याहं देवयज्यया पशुमान् भूयासमित्याह
नराशंसेन वै प्रजापतिः पशूनसृजत
तेनैव पशून्त् सृजते ।
अग्नेः स्विष्टकृतोऽहं देवयज्ययायुष्मान् यज्ञेन प्रतिष्ठां गमेयमित्याह ।
आयुरेवात्मन् धत्ते प्रति यज्ञेन तिष्ठति
दर्शपूर्णमासयोः

VERSE: 2
वै देवा उज्जितिमनूदजयन् दर्शपूर्णमासाभ्यामसुरानपानुदन्त ।
अग्नेरहमुज्जितिमनूज् जेषमित्याह
दर्शपूर्णमासयोरेव देवतानां यजमान उज्जितिमनूज् जयति दर्शपूर्णमासाभ्याम् भ्रातृव्यानप नुदते
वाजवतीभ्यां व्य् ऊहति ।
अन्नं वै वाजः ।
अन्नमेवाव रुन्द्धे
द्वाभ्याम् प्रतिष्ठित्यै
यो वै यज्ञस्य द्वौ दोहौ विद्वान् यजत उभयतः

VERSE: 3
एव यज्ञं दुहे पुरस्ता च्चोपरिष्टाच् चैष वा अन्यो यज्ञस्य दोह इडायामन्यः ।
यर्हि होता यजमानस्य नाम गृह्णीयात् तर्हि ब्रूयात् ।
एमा अग्मन्नाशिषो दोहकामा इति
संस्तुता एव देवता दुहे ।
अथो उभयत एव यज्ञं दुहे पुरस्ताच् चोपरिष्टाच् च
रोहितेन त्वाग्निर् देवतां गमयत्वित्याह ।
एते वै देवाश्वाः ।

VERSE: 4
यजमानःप्रस्तरः ।
यदेतैः प्रस्तरम् प्रहरति देवाश्वैरेव यजमानं सुवर्गं लोकं गमयति
वि ते मुञ्चामि रशना वि रश्मीन् इत्याह ।
एष वा अग्नेर्विमोकस्
तेनैवैनं वि मुञ्चति
विष्णोः शम्योरहं देवयज्यया यज्ञेन प्रतिष्ठां गमेयमित्याह
यज्ञो वै विष्णुर्यज्ञ एवान्ततः प्रति तिष्ठति
सोमस्याहं देवयज्यया सुरेताः

VERSE: 5
रेतो धिषीयेत्याह
सोमो वै रेतोधास् तेनैव रेत आत्मन् धत्ते
त्वष्टुरहं देवयज्यया पशूनां रूपम् पुषेयमित्याह
त्वष्टा वै पशूनाम् मिथुनानां रूपकृत्
तेनैव पशूनां रूपमात्मन् धत्ते
देवानाम् पत्नीरग्निर् गृहपतिर्यज्ञस्य मिथुनं तयोरहं देवयज्यया मिथुनेन प्र भूयासमित्याह ।
एतस्माद् वै मिथुनात् प्रजापतिर् मिथुनेन

VERSE: 6
प्राजायत
तस्मादेव यजमानो मिथुनेन प्र जायते
वेदोऽसि वित्तिरसि विदेयेत्याह
वेदेन वै देवा असुराणां वित्तं वेद्यमविन्दन्त
तद् वेदस्य वेदत्वम् ।
यद्यद् भ्रातृव्यस्याभिध्यायेत् तस्य नाम गृह्णीयात्
तदेवास्य सर्वं वृङ्क्ते
घृतवन्तं कुलायिनं रायस् पोषं सहस्रिणं वेदो ददातु वाजिनमित्याह
प्र सहस्रम् पशूनाप्नोति ।
आस्य प्रजायां वाजी जायते य एवं वेद ॥

1.7.5 अनुवाक 5
आप्यायनादि मन्त्राः

VERSE: 1
ध्रुवां वै रिच्यमानां यज्ञोऽनु रिच्यते यज्ञं यजमानो यजमानम् प्रजाः ।
ध्रुवामाप्यायमानां यज्ञोऽन्वा प्यायते यज्ञं यजमानो यजमानम् प्रजाः ।
आ प्यायतां ध्रुवा घृतेनेत्याह
ध्रुवामेवा प्याययति
तामाप्यायमानां यज्ञोऽन्वा प्यायते यज्ञं यजमानो यजमानम् प्रजाः
प्रजापतेर्विभान् नाम लोकस् तस्मिंस् त्वा दधामि सह यजमानेनेति

VERSE: 2
आह ।
अयं वै प्रजापतेर्विभान् नाम लोकस्
तस्मिन्न् एवैनं दधाति सह यजमानेन
रिच्यत इव वा एतद् यद् यजते
यद् यजमानभागम् प्राश्नात्यात्मानमेव प्रीणाति ।
एतावान् वै यज्ञो यावान् यजमानभागः ।
यज्ञो यजमानः ।
यद् यजमान भागम् प्राश्नाति यज्ञ एव यज्ञम् प्रति ष्ठापयति ।
एतद् वै सूयवसं सोदकं यद् बर्हिश्चापश्च ।
एतत्

VERSE: 3
यजमानस्यायतनं यद् वेदिः ।
यद् पूर्णपात्रमन्तर्वेदि निनयति स्व एवायतने सूयवसं सोदकं कुरुते
सदसि सन् मे भूया इत्याह ।
आपो वै यज्ञः ।
आपोऽमृतम् ।
यज्ञमेवामृतमात्मन् धत्ते
सर्वाणि वै भूतानि व्रतमुपयन्तमनूप यन्ति
प्राच्यां दिशि देवा ऋत्विजो मार्जयन्तामित्याह ।
एष वै दर्शपूर्णमासयोरवभृथः ॥

VERSE: 4
यान्येवैनम् भूतानि व्रतमुपयन्तमनूपयन्ति तैरेव सहावभृथमवैति
विष्णुमुखा वै देवाश्छन्दोभिरिमाँल्लोकाननपजय्यमभ्यजयन्
यद् विष्णुक्रमान् क्रमते विष्णुरेव भूत्वा यजमानः ।
छन्दोभिरिमाँल्लोकाननपजय्यमभि जयति
विष्णोः क्रमोऽस्यभिमातिहेत्याह
गायत्री वै पृथिवी त्रैष्टुभमन्तरिक्षं जागती द्यौरानुष्टुभीर् दिशः ।
छन्दोभिरेवेमाँल्लोकान् यथापूर्वमभि जयति ॥

1.7.6 अनुवाक 6
उपस्थानादि मन्त्राः

VERSE: 1
अगन्म सुवः सुवरगन्मेत्याह सुवर्गमेव लोकमेति
संदृशस् ते मा छित्सि यत् ते तपस् तस्मै ते माऽऽ वृक्षीत्याह
यथायजुरेवैतत्
सुभूरसि श्रेष्ठो रश्मीनामायुर्धा अस्यायुर् मे धेहीत्याह ।
आशिषमेवैतामा शास्ते प्र वा एषोऽस्माल् लोकाच् च्यवते यः

VERSE: 2
विष्णुक्रमान् क्रमते सुवर्गाय हि लोकाय विष्णुक्रमाः क्रम्यन्ते
ब्रह्मवादिनो वदन्ति
स त्वै विष्णुक्रमान् क्रमेत य इमाँल्लोकान् भ्रातृव्यस्य संविद्य पुनरिमं लोकम् प्रत्यवरोहेद् इति ।
एष वा अस्य लोकस्य प्रत्यवरोहो यदाह ।
इदमहममुम् भ्रातृव्यमाभ्यो दिग्भ्योऽस्यै दिव इति ।
इमान् एव लोकान् भ्रातृव्यस्य संविद्य पुनरिमं लोकम् प्रत्यवरोहति
सम्

VERSE: 3
ज्योतिषाभूवमित्याह ।
अस्मिन्न् एव लोके प्रति तिष्ठति ।
ऐन्द्रीमावृतमन्वावर्त इत्याह ।
असौ वा आदित्य इन्द्रस् तस्यैवावृतमनु पर्यावर्तते
दक्षिणा पर्यावर्तते स्वमेव वीर्यमनु पर्यावर्तते तस्माद् दक्षिनोऽर्ध आत्मनो वीर्यावत्तरोऽथो आदित्यस्यैवावृतमनु पर्यावर्तते
समहम् प्रजया सम् मया प्रजेत्याह ।
आशिषम्

VERSE: 4
एवैतामा शास्ते
समिद्धो अग्ने मे दीदिहि समेद्धा ते अग्ने दीद्यासमित्याह
यथायजुरेवैतत् ।
वसुमान् यज्ञो वसीयान् भूयासमित्याह ।
आशिषमेवैतामा शास्ते
बहु वै गार्हपत्यस्यान्ते मिश्रमिव चर्यत आग्निपावमानीभ्याम् गार्हपत्यमुप तिष्ठते पुनात्येवाग्निम् पुनीत आत्मानं द्वाभ्याम् प्रतिष्ठित्यै ।
अग्ने गृहपत इत्याह ॥

VERSE: 5
यथायजुरेवैतच् छतं हिमा इत्याह शतं त्वा हेमन्तान् इन्धिषीयेति वावैतदाह
पुत्रस्य नाम गृह्णात्यन्नादमेवैनं करोति
तामाशिषमा शासे तन्तवे ज्योतिष्मतीमिति ब्रूयाद् यस्य पुत्रोऽजातः स्यात् तेजस्व्येवास्य ब्रह्मवर्चसी पुत्रो जायते
तामाशिषमा शासेऽमुष्मै ज्योतिष्मतीमिति ब्रूयाद् यस्य पुत्रः

VERSE: 6
जातः स्यात् तेज एवास्मिन् ब्रह्मवर्चसं दधाति ।
यो वै यज्ञम् प्रयुज्य न विमुञ्चत्यप्रतिष्ठानो वै स भवति
कस् त्वा युनक्ति स त्वा वि मुञ्चत्वित्याह प्रजापतिर् वै कः प्रजापतिनैवैनं युनक्ति प्रजापतिना वि मुञ्चति प्रतिष्ठित्यै ।
ईश्वरं वै व्रतमविसृष्टम् प्रदहोऽग्ने व्रतपते व्रतमचारिषमित्याह व्रतमेव

VERSE: 7
वि सृजते शान्त्या अप्रदाहाय
पराङ् वाव यज्ञ एति न नि वर्तते पुनर्यो वै यज्ञस्य पुनरालम्भं विद्वान् यजते तमभि नि वर्तते
यज्ञो बभूव स आ बभूवेत्याहैष वै यज्ञस्य पुनरालम्भस् तेनैवैनम् पुनरा लभते ।
अनवरुद्धा वा एतस्य विराड् य आहिताग्निः सन्नसभः
पशवः खलु वै ब्राह्मणस्य सभा ।
इष्ट्वा प्राङ् उत्क्रम्य ब्रूयाद् गोमां अग्नेऽविमां अश्वी यज्ञ इत्यव सभां रुन्द्धे प्र सहस्रम् पशूनाप्नोत्याऽस्य प्रजायां वाजी जायते ॥

1.7.7 अनुवाक 7
वाजपेये रथविषयकाः मन्त्राः

VERSE: 1
देव सवितः प्र सुव यज्ञम् प्र सुव यज्ञपतिम् भगाय दिव्यो गन्धर्वः केतपूः केतं नः पुनातु वाचस् पतिर्वाचमद्य स्वदाति नः ।
इन्द्रस्य वज्रोऽसि वार्त्रघ्नस् त्वयाऽयं वृत्रं वध्यात् ।
वाजस्य नु प्रसवे मातरम् महीमदितिं नाम वचसा करामहे । यस्यामिदं विश्वम् भुवनमाविवेश तस्यां नो देवः सविता धर्म साविषत् ।
अप्सु

VERSE: 2
अन्तरमृतमप्सु भेषजमपामुत प्रशस्तिष्वश्वा भवथ वाजिनः ॥
वायुर्वा त्वा मनुर्वा त्वा गन्धर्वाः सप्तविंशतिः । ते अग्रे अश्वमायुञ्जन् ते अस्मिञ् जवमादधुः ॥
अपां नपादाशुहेमन् य ऊर्मिः ककुद्मान् प्रतूर्तिर्वाजसातमस् तेनायं वाजं सेत् ।
विष्णोः क्रमोऽसि विष्णोः क्रान्तमसि विष्णोर्विक्रान्तमसि ।
अङ्कौ न्यङ्कावभितो रथं यौ ध्वान्तं वाताग्रमनु संचरन्तौ । दूरेहेतिरिन्द्रियावान् पतत्री ते नोऽग्नयः पप्रयः पारयन्तु ॥

1.7.8 अनुवाक 8
रथधावनमन्त्राः

VERSE: 1
देवस्याहं सवितुः प्रसवे बृहस्पतिना वाजजिता वाजं जेषम् ।
देवस्याहं सवितुः प्रसवे बृहस्पतिना वाजजिता वर्षिष्ठं नाकं रुहेयम्
इन्द्राय वाचं वदतेन्द्रं वाजं जापयतेन्द्रो वाजमजयित् ।
अश्वाजनि वाजिनि वाजेषु वाजिनीवत्यश्वान्त् समत्सु वाजय ।
अर्वासि सप्तिरसि वाज्यसि
वाजिनो वाजं धावत मरुताम् प्रसवे जयत वि योजना मिमीध्वमध्वन स्कभ्नीत ॥

VERSE: 2
काष्ठां गच्छत
वाजेवाजेऽवत वाजिनो नो धनेषु विप्रा अमृता ऋतज्ञाः । अस्य मध्वः पिबत मादयध्वं तृप्ता यात पथिभिर् देवयानैः ॥
ते नो अर्वन्तो हवनश्रुतो हवं विश्वे शृण्वन्तु वाजिनः ।
मितद्रवः सहस्रसा मेधसाता सनिष्यवः । महो ये रन्तं समिथेषु जभ्रिरे शं नो भवन्तु वाजिनो हवेषु
देवताता मितद्रवः स्वर्काः । जम्भयन्तोऽहिं वृकं रक्षांसि सनेम्यस्मद् युयवन्

VERSE: 3
अमीवाः ॥
एष स्य वाजी क्षिपणिं तुरण्यति ग्रीवायाम् बद्धो अपिकक्ष आसनि । क्रतुं दधिक्रा अनु संतवीत्वत् पथामङ्कांस्यन्वापनीफणत् ॥
उत स्मास्य द्रवतस् तुरण्यतः पर्णं न वेरनु वाति प्रगर्धिनः । श्येनस्येव ध्रजतो अङ्कसम् परि दधिक्राव्णः सहोर्जा तरित्रतः ॥
आ मा वाजस्य प्रसवो जगम्यादा द्यावापृथिवी विश्वशम्भू । आ मा गन्ताम् पितरा

VERSE: 4
मातरा चाऽऽ मा सोमो अमृतत्वाय गम्यात् ॥
वाजिनो वाजजितो वाजं सरिष्यन्तो वाजं जेष्यन्तो बृहस्पतेर् भागमव जिघ्रत ॥
वाजिनो वाजजितो वाजं ससृवांसो वाजं जिगिवांसो बृहस्पतेर् भागे नि मृड्ढ्वम्
इयं वः सा सत्या संधाभूद् यामिन्द्रेण समधद्ध्वम्
अजीजिपत वनस्पतय इन्द्रं वाजं वि मुच्यध्वम् ॥

1.7.9 अनुवाक 9
यूपारोहणमन्त्राः

VERSE: 1
क्षत्रस्योल्बमसि क्षत्रस्य योनिरसि
जाय एहि सुवो रोहाव रोहाव हि सुवरहं नावुभयोः सुवो रोक्ष्यामि
वाजश्च प्रसवश्चापिजश्च क्रतुश्च सुवश्च मूर्धा च व्यश्नियश्चाऽऽन्त्यायनश्चान्त्यश्च भौवनश्च भुवनश्चाधिपतिश्च ।
आयुर्यज्ञेन कल्पताम् प्राणो यज्ञेन कल्पतामपानः

VERSE: 2
यज्ञेन कल्पतां व्यानो यज्ञेन कल्पतां चक्षुर्यज्ञेन कल्पतां श्रोत्रं यज्ञेन कल्पताम् मनो यज्ञेन कल्पतां वाग् यज्ञेन कल्पतामात्मा यज्ञेन कल्पतां यज्ञो यज्ञेन कल्पताम् ।
सुवर् देवां अगन्मामृता अभूम प्रजापतेः प्रजा अभूम
समहम् प्रजया सम् मया प्रजा समहं रायस् पोषेण सम् मया रायस् पोषः ।
अन्नाय त्वान्नाद्याय त्वा वाजाय त्वा वाजजित्यायै त्वा ।
अमृतमसि पुष्टिरसि प्रजननमसि ॥

1.7.10 अनुवाक 10 अन्नहोमाः

VERSE: 1
वाजस्येमम् प्रसवः सुषुवे अग्रे सोमं राजानमोषधीष्वप्सु । ता अस्मभ्यम् मधुमतीर् भवन्तु वयं राष्ट्रे जाग्रियाम पुरोहिताः ॥
वाजस्येदम् प्रसव आ बभूवेमा च विश्वा भुवनानि सर्वतः । स विराजम् पर्येति प्रजानन् प्रजाम् पुष्टिं वर्धयमानो अस्मे ॥
वाजस्येमाम् प्रसवः शिश्रिये दिवमिमा च विश्वा भुवनानि सम्राट् । अदित्सन्तं दापयतु प्रजानन् रयिम्

VERSE: 2
च नः सर्ववीरां नि यच्छतु ॥
अग्ने अच्छा वदेह नः प्रति नः सुमना भव । प्र णो यच्छ भुवस् पते धनदा असि नस् त्वम् ॥
प्र णो यच्छत्वर्यमा प्र भगः प्र बृहस्पतिः । प्र देवाः प्रोत सूनृता प्र वाग् देवी ददातु नः ॥
अर्यमणम् बृहस्पतिमिन्द्रं दानाय चोदय । वाचं विष्णुं सरस्वतीं सवितारम्

VERSE: 3
च वाजिनम् ॥
सोमं राजानं वरुणमग्निमन्वारभामहे । आदित्यान् विष्णुं सूर्यम् ब्रह्माणं च बृहस्पतिम् ।
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यां सरस्वत्यै वाचो यन्तुर्यन्त्रेणाग्नेस् त्वा साम्राज्येनाभि षिञ्चामीन्द्रस्य बृहस्पतेस् त्वा साम्राज्येनाभि षिञ्चामि ॥

1.7.11 अनुवाक 11
उज्जिति मन्त्राः

VERSE: 1
अग्निरेकाक्षरेण वाचमुदजयत् ।
अश्विनौ द्व्यक्षरेण प्राणापानावुदजयताम् ।
विष्णुस् त्र्यक्षरेण त्रीन् लोकान् उदजयत्
सोमश्चतुरक्षरेण चतुष्पदः पशून् उदजयत्
पूषा पञ्चाक्षरेण पङ्क्तिमुदजयत् ।
धाता षडक्षरेण षड् ऋतून् उदजयत् ।
मरुतः सप्ताक्षरेण सप्तपदां शक्वरीमुदजयन्
बृहस्पतिरष्टाक्षरेण गायत्रीमुदजयत् ।
मित्रो नवाक्षरेण त्रिवृतं स्तोममुदजयत् ॥

VERSE: 2
वरुणो दशाक्षरेण विराजमुदजयत् ।
इन्द्र एकादशाक्षरेण त्रिष्टुभमुदजयत् ।
विश्वे देवा द्वादशाक्षरेण जगतीमुदजयन्
वसवस् त्रयोदशाक्षरेण त्रयोदशं स्तोममुदजयन् ।
रुद्राश्चतुर्दशाक्षरेण चतुर्दशं स्तोममुदजयन् ।
आदित्याः पञ्चदशाक्षरेण पञ्चदशं स्तोममुदजयन्
प्रजापतिः सप्तदशाक्षरेण सप्तदशं स्तोममुदजयत् ॥

1.7.12 अनुवाक 12
अतिग्राह्यमन्त्राः

VERSE: 1
उपयामगृहीतोऽसि नृषदं त्वा द्रुषदम् भुवनसदमिन्द्राय जुष्टं गृह्णाम्येष ते योनिरिन्द्राय त्वा ।
उपयामगृहीतोऽसि अप्सुषदं त्वा घृतसदम् व्योमसदमिन्द्राय जुष्टं गृह्णाम्येष ते योनिरिन्द्राय त्वा ।
उपयामगृहीतोऽसि पृथिविषदं त्वान्तरिक्षसदम् नाकसदमिन्द्राय जुष्टं गृह्णाम्येष ते योनिरिन्द्राय त्वा
ये ग्रहाः पञ्चजनीना येषां तिस्रः परमजाः । दैव्यः कोशः

VERSE: 2
समुब्जितः । तेषां विशिप्रियाणामिषमूर्जं समग्रभीमेष ते योनिरिन्द्राय त्वा ।
अपां रसमुद्वयसं सूर्यरश्मिं समाभृतम् । अपां रसस्य यो रसस् तं वो गृह्णाम्य् उत्तममेष ते योनिरिन्द्राय त्वा ।
अया विष्ठा जनयन् कर्वराणि स हि घृणिरुरुर्वराय गातुः । स प्रत्युदैद् धरुणो मध्वो अग्रं स्वायां यत् तनुवां तनूम् ऐरयत ।
उपयामगृहीतोऽसि प्रजापतये त्वा जुष्टं गृह्णाम्येष ते योनिः प्रजापतये त्वा ॥

1.7.13 अनुवाक 13
काम्येष्टियाज्यापुरोनुवाक्याः

VERSE: 1
अन्वह मासा अन्विद् वनान्यन्व् ओषधीरनु पर्वतासः । अन्विन्द्रं रोदसी वावशाने अन्वापो आजिहत जायमानम् ॥
अनु ते दायि मह इन्द्रियाय सत्रा ते विश्वमनु वृत्रहत्ये । अनु क्षत्रमनु सहो यजत्रेन्द्र देवेभिरनु ते नृषह्ये ।
इन्द्राणीमासु नारिषु सुपत्नीमहमश्रवम् । न ह्यस्या अपरं चन जरसा

VERSE: 2
मरते पतिः ॥
नाहमिन्द्राणि रारण सख्युर् वृषाकपेर् ऋते । यस्येदमप्यं हविः प्रियं देवेषु गच्छति ॥
यो जात एव प्रथमो मनस्वान् देवो देवान् क्रतुना पर्यभूषत् । यस्य शुष्माद् रोदसी अभ्यसेताम् नृम्णस्य मह्ना स जनास इन्द्रः ॥
आ ते मह इन्द्रोत्य् उग्र समन्यवो यत् समरन्त सेनाः । पताति दिद्द्युन् नर्यस्य बाहुवोर् मा ते

VERSE: 3
मनो विष्वद्रियग् वि चारीत् ॥
मा नो मर्धीरा भरा दद्धि तन् नः प्र दाशुषे दातवे भूरि यत् ते । नव्ये देष्णे शस्ते अस्मिन् त उक्थे प्र ब्रवाम वयमिन्द्र स्तुवन्तः ॥
आ तू भर माकिरेतत् परि ष्ठाद् विद्मा हि त्वा वसुपतिं वसूनाम् । इन्द्र यत् ते माहिनं दत्त्रमस्त्यस्मभ्यं तद्धर्यश्व

VERSE: 4
प्र यन्धि ॥
प्रदातारं हवामह इन्द्रमा हविषा वयम् । उभा हि हस्ता वसुना पृणस्वाऽऽ प्र यच्छ दक्षिणाद् ओत सव्यात् ॥
प्रदाता वज्री वृषभस् तुराषाट् छुष्मी राजा वृत्रहा सोमपावा । अस्मिन् यज्ञे बर्हिष्या निषद्याथा भव यजमानाय शं योः ॥
इन्द्रः सुत्रामा स्ववां अवोभिः सुमृडीको भवतु विश्ववेदाः । बाधतां द्वेषो अभयं कृणोतु सुवीर्यस्य

VERSE: 5
पतयः स्याम ॥
तस्य वयं सुमतौ यज्ञियस्यापि भद्रे सौमनसे स्याम । स सुत्रामा स्ववां इन्द्रो अस्मे आराच् चिद् द्वेषः सनुतर् युयोतु ॥
रेवतीर् नः सधमाद इन्द्रे सन्तु तुविवाजाः । क्षुमन्तो याभिर् मदेम ॥
प्रो ष्वस्मै पुरोरथमिन्द्राय शूषमर्चत । अभीके चिदु लोककृत् संगे समत्सु वृत्रहा । अस्माकम् बोधि चोदिता नभन्तामन्यकेषाम् । ज्याका अधि धन्वसु ॥


1.8 प्रपाठक: 8 राजसूयः
1.8.1 अनुवाक 1
राजसूये अनुमत्यादयो यागाः

VERSE: 1
अनुमत्यै पुरोडाशमष्टाकपालं निर्वपति धेनुर् दक्षिणा
ये प्रत्यञ्चः शम्याया अवशीयन्ते तं नैर्ऋतमेककपालं कृष्णं वासः कृष्णतूषं दक्षिणा
वीहि स्वाहाऽऽहुतिं जुषाणः ।
एष ते निर्ऋते भागो भूते हविष्मत्यसि मुञ्चेममंहसः
स्वाहा नमो य इदं चकार ।
ऽआदित्यं चरुं निर्वपति वरो दक्षिणा ।
आग्नावैष्णवमेकादशकपालं वामनो वही दक्षिणा ।
अग्नीषोमीयम्

VERSE: 2
एकादशकपालं हिरण्यं दक्षिणा ।
ऐन्द्रमेकादशकपालम् ऋषभो वही दक्षिणा ।
आग्नेयमष्टाकपालम् ऐन्द्रं दध्य् ऋषभो वही दक्षिणा ।
ऐन्द्राग्नं द्वादशकपालं वैश्वदेवं चरुम् प्रथमजो वत्सो दक्षिणा
सौम्यं श्यामाकं चरुं वासो दक्षिणा
सरस्वते चरुम् मिथुनौ गावौ दक्षिणा ॥

1.8.2 अनुवाक 2
चातुर्मास्येषु वैश्वदेवपर्व

VERSE: 1
आग्नेयमष्टाकपालं निर्वपति सौम्यं चरुं सावित्रं द्वादशकपालं सारस्वतं चरुम् पौष्णं चरुम् मारुतं सप्तकपालं वैश्वदेवीमामिक्षां द्यावापृथिव्यमेककपालम् ॥

1.8.3 अनुवाक 3
चातुर्मास्येषु वरुणप्रघासपर्व

VERSE: 1
ऐन्द्राग्नमेकादशकपालम् मारुतीमामिक्षां वारुणीमामिक्षां कायमेककपालम्
प्रघास्यान् हवामहे मरुतो यज्ञवाहसः करम्भेण सजोषसः ।
मो षू ण इन्द्र पृत्सु देवास्तु स्म ते शुष्मिन्नवया । मही ह्यस्य मीढुषो यव्या । हविष्मतो मरुतो वन्दते गीः ।
यद् ग्रामे यदरण्ये यत् सभायां यद् इन्द्रिये । यच् छूद्रे यदर्य एनश्चकृमा वयम् । यदेकस्याधि धर्मणि तस्यावयजनमसि स्वाहा ।
अक्रन् कर्म कर्मकृतः सह वाचा मयोभुवा । देवेभ्यः कर्म कृत्वाऽस्तम् प्रेत सुदानवः ॥

1.8.4 अनुवाक 4
चातुर्मास्येषु साकमेध पर्व

VERSE: 1
अग्नयेऽनीकवते पुरोडाशमष्टाकपालम् निर्वपति साकं सूर्येणोद्यता मरुद्भ्यः सांतपनेभ्यो मध्यन्दिने चरुम् मरुद्भ्यो गृहमेधिभ्यः सर्वासां दुग्धे सायं चरुम्
पूर्णा दर्वि परा पत सुपूर्णा पुनरा पत । वस्नेव वि क्रीणावहा इषमूर्जं शतक्रतो ॥
देहि मे ददामि ते नि मे धेहि नि ते दधे । निहारमिन् नि मे हरा निहारम्

VERSE: 2
नि हरामि ते ॥
मरुद्भ्यः क्रीडिभ्यः पुरोडाशं सप्तकपालं निर्वपति साकं सूर्येणोद्यताग्नेयमष्टाकपालं निर्वपति सौम्यं चरुं सावित्रं द्वादशकपालं सारस्वतं चरुम् पौष्णं चरुम् ऐन्द्राग्नमेकादशकपालम् ऐन्द्रं चरुं वैश्वकर्मणमेककपालम् ॥

1.8.5 अनुवाक 5
साकमेधे महापितृयज्ञः

VERSE: 1
सोमाय पितृमते पुरोडाशं षट्कपालं निर्वपति पितृभ्यो बर्हिषद्भ्यो धानाः पितृभ्योऽग्निष्वात्तेभ्योऽभिवान्यायै दुग्धे मन्थम्
एतत् ते तत ये च त्वामन्वेतत् ते पितामह प्रपितामह ये च त्वामन्वत्र पितरो यथाभागम् मन्दध्वम् ।
सुसंदृशं त्वा वयम् मघवन् मन्दिषीमहि । प्र नूनम् पूर्णवन्धुर स्तुतो यासि वशां अनु । योजा न्विन्द्र ते हरी ॥

VERSE: 2
अक्षन्नमीमदन्त ह्यव प्रिया अधूषत । अस्तोषत स्वभानवो विप्रा नविष्टया मती योजा न्विन्द्र ते हरी ॥
अक्षन् पितरोऽमीमदन्त पितरोऽतीतृपन्त पितरोऽमीमृजन्त पितरः
परेत पितरः सोम्या गम्भीरैः पथिभिः पूर्व्यैः । अथा पितॄन्त् सुविदत्रां अपीत यमेन ये सधमादम् मदन्ति ॥
मनो न्वा हुवामहे नाराशंसेन स्तोमेन पितृणां च मन्मभिः ।
आ

VERSE: 3
न एतु मनः पुनः क्रत्वे दक्षाय जीवसे । ज्योक् च सूर्यं दृशे ॥
पुनर् नः पितरो मनो ददातु दैव्यो जनः । जीवं व्रातं सचेमहि ॥
यदन्तरिक्षम् पृथिवीमुत द्यां यन् मातरम् पितरं वा जिहिंसिम । अग्निर् मा तस्मादेनसो गार्हपत्यः प्र मुञ्चतु दुरिता यानि चकृम करोतु मामनेनसम् ॥

1.8.6 अनुवाक 6
साकमेधे त्रयम्बकहवींषि

VERSE: 1
प्रतिपूरुषमेककपालान् निर्वपत्येकमतिरिक्तम् ।
यावन्तो गृह्याः स्मस् तेभ्यः कमकरम्
पशूनां शर्मासि शर्म यजमानस्य शर्म मे यच्छ ।
एक एव रुद्रो न द्वितीयाय तस्थे ।
आखुस् ते रुद्र पशुस् तं जुषस्व ।
एष ते रुद्र भागः सह स्वस्राम्बिकया तं जुषस्व
भेषजं गवेऽश्वाय पुरुषाय भेषजमथो अस्मभ्यम् भेषजं सुभेषजम्

VERSE: 2
यथाऽसति सुगम् मेषाय मेष्यै
अवाम्ब रुद्रमदिमह्यव देवं त्र्यम्बकम् । यथा नः श्रेयसः करद् यथा नो वस्यसः करद् यथा नः पशुमतः करद् यथा नो व्यवसाययात् ॥
त्र्यम्बकं यजामहे सुगन्धिम् पुष्टिवर्धनम् । उर्वारुकमिव बन्धनान् मृत्योर् मुक्षीय मामृतात् ।
एष ते रुद्र भागस् तं जुषस्व तेनावसेन परो मूजवतोऽतीहि ।
अवततधन्वा पिनाकहस्तः कृत्तिवासाः ॥

1.8.7 अनुवाक 7
शुनासीर्यम्, इन्द्रतुरीयादि

VERSE: 1
ऐन्द्राग्नं द्वादशकपालं वैश्वदेवं चरुमिन्द्राय शुनासीराय पुरोडाशं द्वादशकपालं वायव्यम् पयः सौर्यमेककपालं द्वादशगवं सीरं दक्षिणा ।
आग्नेयमष्टाकपालं निर्वपति रौद्रं गावीधुकं चरुम् ऐन्द्रं दधि वारुणं यवमयं चरुं वहिनी धेनुर् दक्षिणा
ये देवाः पुरःसदोऽग्निनेत्रा दक्षिणसदो यमनेत्राः पश्चात्सदः सवितृनेत्रा उत्तरसदो वरुणनेत्रा उपरिषदो बृहस्पतिनेत्रा रक्षोहणस् ते नः पान्तु ते नोऽवन्तु तेभ्यः

VERSE: 2
नमस् तेभ्यः स्वाहा
समूढं रक्षः संदग्धं रक्ष इदमहं रक्षोऽभि सं दहामि ।
अग्नये रक्षोघ्ने स्वाहा यमाय सवित्रे वरुणाय बृहस्पतये दुवस्वते रक्षोघ्ने स्वाहा
प्रष्टिवाही रथो दक्षिणा
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यां रक्षसो वधं जुहोमि हतं रक्षोऽवधिष्म रक्षः ।
यद् वस्ते तद् दक्षिणा ॥

1.8.8 अनुवाक 8
देविकादि हवींषि

VERSE: 1
धात्रे पुरोडाशं द्वादशकपालं निर्वपति ।
अनुमत्यै चरुम् ।
राकायै चरुम् ।
सिनीवाल्यै चरुम् ।
कुह्वै चरुम्
मिथुनौ गावौ दक्षिणा ।
आग्नावैष्णवमेकादशकपालं निर्वपति ।
ऐन्द्रावैष्णवमेकादशकपालम् ।
वैष्णवं त्रिकपालम् ।
वामनो वही दक्षिणा ।
अग्नीषोमीयमेकादशकपालं निर्वपति ।
इन्द्रासोमीयमेकादशकपालम् ।
सौम्यं चरुम् बभ्रुर् दक्षिणा
सोमापौष्णं चरुं निर्वपति ।
ऐन्द्रापौष्णं चरुम्
पौष्णं चरुम् श्यामो दक्षिणा
वैश्वानरं द्वादशकपालं निर्वपति हिरण्यं दक्षिणा
वारुणं यवमयं चरुमश्वो दक्षिणा ॥

1.8.9 अनुवाक 9
रत्निनां हवींषि

VERSE: 1
बार्हस्पत्यं चरुं निर्वपति ब्रह्मणो गृहे शितिपृष्ठो दक्षिणा ।
ऐन्द्रमेकादशकपालं राजन्यस्य गृह ऋषभो दक्षिणा ।
आदित्यं चरुम् महिष्यै गृहे धेनुर् दक्षिणा
नैर्ऋतं चरुम् परिवृक्त्य्àइ गृहे कृष्णानां व्रीहीणां नखनिर्भिन्नं कृष्णा कूटाँ दक्षिणा ।
आग्नेयमष्टाकपालं सेनान्यो गृहे हिरण्यं दक्षिणा
वारुणं दशकपालं सूतस्य गृहे महानिरष्टो दक्षिणा
मारुतं सप्तकपालं ग्रामण्यो गृहे पृश्निर् दक्षिणा
सावित्रं द्वादशकपालम्

VERSE: 2
क्षत्तुर् गृह उपध्वस्तो दक्षिणा ।
आश्विनं द्विकपालं सम्ग्रहीतुर् गृहे सवात्यौ दक्षिणा
पौष्णं चरुम् भागदुघस्य गृहे श्यामो दक्षिणा
रौद्रं गावीधुकं चरुमक्षावापस्य गृहे शबल उद्वारो दक्षिणा ।
इन्द्राय सुत्राम्णे पुरोडाशमेकादशकपालम् प्रति निर्वपतीन्द्रायांहोमुचेऽयं नो राजा वृत्रहा राजा भूत्वा वृत्रं वध्यात् ।
मैत्राबार्हस्पत्यम् भवति श्वेतायै श्वेतवत्सायै दुग्धे स्वयम्मूर्ते स्वयम्मथित आज्य आश्वत्थे

VERSE: 3
पात्रे चतुःस्रक्तौ स्वयमवपन्नायै शाखायै
कर्णांश्चाकर्णांश्च तण्डुलान् वि चिनुयाद् ये कर्णाः स पयसि बार्हस्पत्यो येऽकर्णाः स आज्ये मैत्रः
स्वयंकृता वेदिर् भवति स्वयंदिनम् बर्हिः स्वयंकृत इध्मः
सैव श्वेता श्वेतवत्सा दक्षिणा ॥

1.8.10 अनुवाक 10
देवसुवां हवींषि

VERSE: 1
अग्नये गृहपतये पुरोडाशमष्टाकपालं निर्वपति कृष्णानां व्रीहीणां सोमाय वनस्पतये श्यामाकं चरुं सवित्रे सत्यप्रसवाय पुरोडाशं द्वादशकपालमाशूनां व्रीहीणां रुद्राय पशुपतये गावीधुकं चरुम् बृहस्पतये वाचस्पतये नैवारं चरुमिन्द्राय ज्येष्ठाय पुरोडाशमेकादशकपालम् महाव्रीहीणाम् मित्राय सत्यायाम्बानां चरुं वरुणाय धर्मपतये यवमयं चरुम् ।
सविता त्वा प्रसवानां सुवतामग्निर् गृहपतीनां सोमो वनस्पतीनां रुद्रः पशूनाम्

VERSE: 2
बृहस्पतिर्वाचामिन्द्रो ज्येष्ठानाम् मित्रः सत्यानां वरुणो धर्मपतीनाम् ।
ये देवा देवसुव स्थ त इममामुष्यायणमनमित्राय सुवध्वम् महते क्षत्राय महत आधिपत्याय महते जानराज्याय ।
एष वो भरता राजा सोमोऽस्माकम् ब्राह्मणानां राजा
प्रति त्यन् नाम राज्यमधायि स्वां तनुवं वरुणो अशिश्रेच् छुचेर् मित्रस्य व्रत्या अभूमामन्महि महत ऋतस्य नाम
सर्वे व्राता वरुणस्याभूवन् वि मित्र एवैररातिमतारीदसूषुदन्त यज्ञिया ऋतेन व्य् उ त्रितो जरिमाणं न आनड्
विष्णोः क्रमोऽसि विष्णोः क्रान्तमसि विष्णोर्विक्रान्तमसि

1.8.11 अनुवाक 11
अभिषेकार्थ जलविषया मन्त्राः

VERSE: 1
अर्थेतः स्थापाम् पतिरसि वृषाऽस्य् ऊर्मिर् वृषसेनोऽसि व्रजक्षित स्थ मरुतामोज स्थ सूर्यवर्चस स्थ सूर्यत्वचस स्थ मान्दा स्थ वाशा स्थ शक्वरी स्थ विश्वभृत स्थ जनभृत स्थाग्नेस् तेजस्याः स्थापामोषधीनां रसः स्थ ।
आपो देवीर् मधुमतीरगृह्णन्न् ऊर्जस्वती राजसूयाय चितानाः । याभिर् मित्रावरुणावभ्यषिञ्चन् याभिरिन्द्रमनयन्नत्यरातीः ॥
राष्ट्रदाः स्थ राष्ट्रं दत्त स्वाहा राष्ट्रदाः स्थ राष्ट्रममुष्मै दत्त ॥

1.8.12 अनुवाक 12
अभिषेकजलसंस्कारमन्त्राः

VERSE: 1
देवीरापः सम् मधुमतीर् मधुमतीभिः सृज्यध्वम् महि वर्चः क्षत्रियाय वन्वानाः ।
अनाधृष्टाः सीदतोर्जस्वतीर् महि वर्चः क्षत्रियाय दधतीः ।
अनिभृष्टमसि वाचो बन्धुस् तपोजाः सोमस्य दात्रमसि
शुक्रा वः शुक्रेनोत् पुनामि चन्द्राश्चन्द्रेणामृता अमृतेन स्वाहा राजसूयाय चितानाः
सधमादो द्युम्निनीरूर्ज एता अनिभृष्टा अपस्युवो वसानः । पस्त्यासु चक्रे वरुणः सधस्थमपां शिशुः

VERSE: 2
मातृतमास्वन्तः ॥
क्षत्रस्योल्बमसि क्षत्रस्य योनिरसि ।
आविन्नो अग्निर् गृहपतिराविन्न इन्द्रो वृद्धश्रवा आविन्नः पूषा विश्ववेदा आविन्नौ मित्रावरुणव् ऋतावृधावाविन्ने द्यावापृथिवी धृतव्रते आविन्ना देव्यदितिर्विश्वरूप्याविन्नोयमसावामुष्यायणोऽस्यां विश्यस्मिन् राष्ट्रे महते क्षत्राय महत आधिपत्याय महते जानराज्याय ।
एष वो भरता राजा सोमोऽस्माकम् ब्राह्मणानां राजा ।
इन्द्रस्य

VERSE: 3
वज्रोऽसि वार्त्रघ्नस् त्वयायं वृत्रं वध्यात् ।
शत्रुबाधना स्थ
पात मा प्रत्यञ्चम् पात मा तिर्यञ्चमन्वञ्चम् मा पात दिग्भ्यो मा पात विश्वाभ्यो मा नाष्ट्राभ्यः पात
हिरण्यवर्णावुषसां विरोकेऽयःस्थूणावुदितौ सूर्यस्याऽऽ रोहतं वरुण मित्र गर्तं ततश्चक्षाथामदितिं दितिं च ॥

1.8.13 अनुवाक 13 दिग् व्यास्थापनमन्त्राः

VERSE: 1
समिधमा तिष्ठ गायत्री त्वा छन्दसामवतु त्रिवृत् स्तोमो रथंतरं सामाग्निर् देवता ब्रह्म द्रविणम्
उग्रामा तिष्ठ त्रिष्टुप् त्वा छन्दसामवतु पञ्चदश स्तोमो बृहत् सामेन्द्रो देवता क्षत्रं द्रविणम् ।
विराजमा तिष्ठ जगती त्वा छन्दसामवतु सप्तदश स्तोमो वैरूपं साम मरुतो देवता विड् द्रविणम्
उदीचीमा तिष्ठानुष्टुप् त्वा

VERSE: 2
छन्दसामवत्वेक विंश स्तोमो वैराजं साम मित्रावरुणौ देवता बलं द्रविणम्
ऊर्ध्वामा तिष्ठ पङ्क्तिस् त्वा छन्दसामवतु त्रिणवत्रयस्त्रिंशौ स्तोमौ शाक्वररैवते सामनी बृहस्पतिर् देवता वर्चो द्रविणम्
ईदृङ् चान्यादृङ् चैतादृङ् च प्रतिदृङ् च मितश्च सम्मितश्च सभराः
शुक्रज्योतिष् च चित्रज्योतिश्च सत्यज्योतिश्च ज्योतिष्मांश्च सत्यश्चर्तपाश्च

VERSE: 3
अत्यंहाः ।
अग्नये स्वाहा सोमाय स्वाहा सवित्रे स्वाहा सरस्वत्यै स्वाहा पूष्णे स्वाहा बृहस्पतये स्वाहेन्द्राय स्वाहा घोषाय स्वाहा श्लोकाय स्वाहांशाय स्वाहा भगाय स्वाहा क्षेत्रस्य पतये स्वाहा
पृथिव्यै स्वाहान्तरिक्षाय स्वाहा दिवे स्वाहा सूर्याय स्वाहा चन्द्रमसे स्वाहा नक्षत्रेभ्यः स्वाहाद्भ्यः स्वाहौषधीभ्यः स्वाहा वनस्पतिभ्यः स्वाहा चराचरेभ्यः स्वाहा परिप्लवेभ्यः स्वाहा सरीसृपेभ्यः स्वाहा

1.8.14 अनुवाक 14
अभिषेकः

VERSE: 1
सोमस्य त्विषिरसि तवेव मे त्विषिर् भूयात् ।
अमृतमसि मृत्योर् मा पाहि
दिद्योन् मा पाहि ।
अवेष्टा दन्दशूकाः ।
निरस्तं नमुचेः शिरः
सोमो राजा वरुणो देवा धर्मसुवश्च ये । ते ते वाचं सुवन्तां ते ते प्राणं सुवन्तां ते ते चक्षुः सुवन्तां ते ते श्रोत्रं सुवन्ताम् ।
सोमस्य त्वा द्युम्नेनाभि षिञ्चाम्यग्नेः

VERSE: 2
तेजसा सूर्यस्य वर्चसेन्द्रस्येन्द्रियेण मित्रावरुणयोर्वीर्येण मरुतामोजसा
क्षत्राणां क्षत्रपतिरसि ।
अति दिवस् पाहि
समाववृत्रन्नधराग् उदीचीरहिम् बुध्नियमनु संचरन्तीः ताः पर्वतस्य वृषभस्य पृष्ठे नावश्चरन्ति स्वसिच इयानाः ॥
रुद्र यत् ते क्रयी परं नाम तस्मै हुतमसि यमेष्टमसि ॥
प्रजापते न त्वदेतान्यन्यो विश्वा जातानि परि ता बभूव । यत्कामास् ते जुहुमस् तन् नो अस्तु वयं स्याम पतयो रयीणाम् ॥

1.8.15 अनुवाक 15
रथेन विजयः

VERSE: 1
इन्द्रस्य वज्रोऽसि वार्त्रघ्नस् त्वयाऽयं वृत्रं वध्यात् ।
मित्रावरुणयोस् त्वा प्रशास्त्रोः प्रशिषा युनज्मि यज्ञस्य योगेन
विष्णोः क्रमोऽसि विष्णोः क्रान्तमसि विष्णोर्विक्रान्तमसि
मरुताम् प्रसवे जेषम्
आप्तम् मनः
समहमिन्द्रियेण वीर्येण
पशूनाम् मन्युरसि तवेव मे मन्युर् भूयात् ।
नमो मात्रे पृथिव्यै माहम् मातरम् पृथिवीं हिंसिषम् मा

VERSE: 2
मां माता पृथिवी हिंसीत् ।
इयदस्यायुरस्यायुर् मे धेह्य् ऊर्ग् अस्य् ऊर्जम् मे धेहि युङ्ङ् असि वर्चोऽसि वर्चो मयि धेहि ।
अग्नये गृह पतये स्वाहा सोमाय वनस्पतये स्वाहेन्द्रस्य बलाय स्वाहा मरुतामोजसे स्वाहा
हंसः शुचिषद् वसुरन्तरिक्षसद् होता वेदिषदतिथिर् दुरोणसत् । नृषद् वरसद् ऋतसद् व्योमसदब्जा गोजा ऋतजा अद्रिजा ऋतम् बृहत् ॥

1.8.16 अनुवाक 16
जितवतो राज्ञः सेवोपचारः

VERSE: 1
मित्रोऽसि वरुणोऽसि
समहं विश्वैर् देवैः
क्षत्रस्य नाभिरसि क्षत्रस्य योनिरसि
स्योनामा सीद सुषदामा सीद
मा त्वा हिंसीन् मा मा हिंसीत् ।
नि षसाद धृतव्रतो वरुणः पस्त्यास्वा साम्राज्याय सुक्रतुः ।
ब्रह्मा3न् त्वं राजन् ब्रह्मासि सवितासि सत्यसवो ब्रह्मा3न् त्वं राजन् ब्रह्मासीन्द्रोऽसि सत्यौजाः ॥

VERSE: 2
ब्रह्मा3न् त्वं राजन् ब्रह्माऽसि मित्रोऽसि सुशेवो ब्रह्मा3न् त्वं राजन् ब्रह्माऽसि वरुणोऽसि सत्यधर्मा ।
इन्द्रस्य वज्रोऽसि वार्त्रघ्नस् तेन मे रध्य
दिशोऽभ्ययं राजाऽभूत्
सुश्लोका3ं सुमङ्गला3ं सत्यराजा3न्
अपां नप्त्रे स्वाहोर्जो नप्त्रे स्वाहाऽग्नये गृहपतये स्वाहा ॥

1.8.17 अनुवाक 17
संसृपां हवींषि

VERSE: 1
आग्नेयमष्टाकपालं निर्वपति
हिरण्यं दक्षिणा सारस्वतं चरुं वत्सतरी दक्षिणा सावित्रं द्वादशकपालमुपध्वस्तो दक्षिणा पौष्णं चरुं श्यामो दक्षिणा बार्हस्पत्यं चरुं शितिपृष्ठो दक्षिणैन्द्रमेकदशकपालम् ऋषभो दक्षिणा वारुणं दशकपालम् महानिरष्टो दक्षिणा सौम्यं चरुम् बभ्रुर् दक्षिणा त्वाष्ट्रमष्टाकपालं शुण्ठो दक्षिणा वैष्णवं त्रिकपालं वामनो दक्षिणा ॥

1.8.18 अनुवाक 18
दशपेयः

VERSE: 1
सद्यो दीक्षयन्ति
सद्यः सोमं क्रीणन्ति
पुण्डरिस्रजाम् प्र यच्छति
दशभिर्वत्सतरैः सोमं क्रीणाति
दशपेयो भवति
शतम् ब्राह्मणाः पिबन्ति
सप्तदशं स्तोत्रम् भवति
प्राकाशावध्वर्यवे ददाति
स्रजमुद्गात्रे
रुक्मं होत्रे ।
अश्वम् प्रस्तोतृप्रतिहर्तृभ्याम् ।
द्वादश पष्ठौहीर् ब्रह्मणे
वशाम् मैत्रावरुणाय ।
ऋषभम् ब्राह्मणाच्छंसिने
वाससी नेष्टापोतृभ्याम् ।
स्थूरि यवाचितमच्छावाकाय ।
अनड्वाहमग्नीधे
भार्गवो होता भवति
श्रायन्तीयम् ब्रह्मसामम् भवति
वारवन्तीयमग्निष्टोमसामम् ।
सारस्वतीरपो गृह्णाति ॥

1.8.19 अनुवाक 19
दिशामवेष्ट्यादि

VERSE: 1
आग्नेयमष्टाकपालं निर्वपति हिरण्यं दक्षिणा ।
ऐन्द्रमेकादशकपालम् ऋषभो दक्षिणा
वैश्वदेवं चरुम् पिशंगी पष्ठौही दक्षिणा
मैत्रावरुणीमामिक्षां वशा दक्षिणा
बार्हस्पत्यं चरुं शितिपृष्ठो दक्षिणा ।
आदित्याम् मल्हां गर्भिणीमा लभते
मारुतीम् पृश्निम् पष्ठौहीम्
अश्विभ्याम् पूष्णे पुरोडाशं द्वादशकपालं निर्वपति सरस्वते सत्यवाचे चरुं सवित्रे सत्यप्रसवाय पुरोडाशं द्वादशकपालम् ।
तिसृधन्वं शुष्कदृतिर् दक्षिणा ॥

1.8.20 अनुवाक 20
प्रयुजां हवींषि

VERSE: 1
आग्नेयमष्टाकपालं निर्वपति
सौम्यं चरुम् ।
सावित्रं द्वादशकपालम्
बार्हस्पत्यं चरुम् ।
त्वाष्ट्रमष्टाकपालम् ।
वैश्वानरं द्वादशकपालम् ।
दक्षिणो रथवाहनवाहो दक्षिणा
सारस्वतं चरुं निर्वपति
पौष्णं चरुम्
मैत्रं चरुम् ।
वारुणं चरुम् ।
क्षैत्रपत्यं चरुम्
आदित्यं चरुम्
उत्तरो रथवाहनवाहो दक्षिणा ॥

1.8.21 अनुवाक 21
सौत्रामणी

VERSE: 1
स्वाद्वीं त्वा स्वादुना तीव्रां तीव्रेणामृताममृतेन सृजामि सं सोमेन सोमोऽस्यश्विभ्याम् पच्यस्व सरस्वत्यै पच्यस्वेन्द्राय सुत्राम्णे पच्यस्व
पुनातु ते परिस्रुतं सोमं सूर्यस्य दुहिता । वारेण शश्वता तना ॥
वायुः पूतः पवित्रेण प्रत्यङ्क् सोमो अतिद्रुतः । इन्द्रस्य युज्यः सखा ॥
कुविदङ्ग यवमन्तो यवं चिद् यथा दान्त्यनुपूर्वं वियूय । इहेहैषां कृणुत भोजनानि ये बर्हिषो नमोवृक्तिं न जग्मुः ॥
आश्विनं धूम्रमा लभते सारस्वतम् मेषम् ऐन्द्रम् ऋषभम्
ऐन्द्रमेकादशकपालं निर्वपति सावित्रं द्वादशकपालं वारुणं दशकपालम् ।
सोमप्रतीकाः पितरस् तृप्णुत
वडबा दक्षिणा ॥

1.8.22 अनुवाक 22
काम्ययाज्यापुरोनुवाक्याः

VERSE: 1
अग्नाविष्णू महि तद् वाम् महित्वं वीतं घृतस्य गुह्यानि नाम । दमेदमे सप्त रत्ना दधाना प्रति वां जिह्वा घृतमा चरण्येत् ॥
अग्नाविष्णू महि धाम प्रियं वां वीथो घृतस्य गुह्या जुषाणा । दमेदमे सुष्टुतीर्वावृधाना प्रति वां जिह्वा घृतमुच् चरण्येत् ॥
प्र णो देवी सरस्वती वाजेभिर्वाजिनीवती । धीनामवित्र्यवतु ॥
आ नो दिवो बृहतः

VERSE: 2
पर्वतादा सरस्वती यजता गन्तु यज्ञम् । हवं देवी जुजुषाणा घृताची शग्मां नो वाचमुशती शृणोतु ॥
बृहस्पते जुषस्व नो हव्यानि विश्वदेव्य । रास्व रत्नानि दाशुषे ॥
एवा पित्रे विश्वदेवाय वृष्णे यज्ञैर्विधेम नमसा हविर्भिः । बृहस्पते सुप्रजा वीरवन्तो वयं स्याम पतयो रयीणाम् ॥
बृहस्पते अति यदर्यो अर्हाद् द्युमद् विभाति क्रतुमज् जनेषु । यद् दीदयच् छवसा

VERSE: 3
ऋतप्रजात तदस्मासु द्रविणं धेहि चित्रम् ॥
आ नो मित्रावरुणा घृतैर् गव्यूतिमुक्षतम् । मध्वा रजांसि सुक्रतू ॥
प्र बाहवा सिसृतं जीवसे न आ नो गव्यूतिमुक्षतं घृतेन । आ नो जने श्रवयतं युवाना श्रुतम् मे मित्रावरुणा हवेमा ॥
अग्निं वः पूर्व्यं गिरा देवमीडे वसूनाम् । सपर्यन्तः पुरुप्रियम् मित्रं न क्षेत्रसाधसम् ॥
मक्षू देववतो रथः ॥

VERSE: 4
शूरो वा पृत्सु कासु चित् । देवानां य इन् मनो यजमान इयक्षत्यभीदयज्वनो भुवत् ॥
न यजमान रिष्यसि न सुन्वान न देवयो । असदत्र सुवीर्यमुत त्यदाश्वश्वियम् । नकिष् टं कर्मणा नशन् न प्र योषन् न योषति ॥
उप क्षरन्ति सिन्धवो मयोभुव ईजानं च यक्ष्यमाणं च धेनवः । पृणन्तं च पपुरिं च

VERSE: 5
श्रवस्यवो घृतस्य धारा उप यन्ति विश्वतः ॥
सोमारुद्रा वि वृहतं विषूचीममीवा या नो गयमाविवेश । आरे बाधेथां निर्ऋतिम् पराचैः कृतं चिदेनः प्र मुमुक्तमस्मत् ॥
सोमारुद्रा युवमेतान्यस्मे विश्वा तनूषु भेषजानि धत्तम् । अव स्यतम् मुञ्चतं यन् नो अस्ति तनूषु बद्धं कृतमेनो अस्मत् ॥
सोमापूषणा जनना रयीणां जनना दिवो जनना पृथिव्याः । जातौ विश्वस्य भुवनस्य गोपौ देवा अकृण्वन्नमृतस्य नाभिम् ॥
इमौ देवौ जायमानौ जुषन्तेमौ तमांसि गूहतामजुष्टा । आभ्यामिन्द्रः पक्वमामास्वन्तः सोमापूषभ्यां जनदुस्रियासु ॥


काण्ड 2 विकृति काण्डम्
2.1प्रपाठक: 1 काम्यपशुविधानम्
2.1.1 अनुवाक 1
काम्याः पशवः। ऐश्वर्यादिकामिनां तत्तत्पशुविधानम्।

VERSE: 1
वायव्यं श्वेतमा लभेत भूतिकामः ।
वायुर् वै क्षेपिष्ठा देवता
वायुमेव स्वेन भागधेयेनोपधावति
स एवैनम् भूतिं गमयति
भवत्येव ।
अतिक्षिप्रा देवतेत्याहुः सैनमीश्वरा प्रदह इति ।
एतमेव सन्तं वायवे नियुत्वत आ लभेत
नियुद् वा अस्य धृतिः ।
धृत एव भूतिमुपैत्यप्रदाहाय
भवत्येव ॥

VERSE: 2
वायवे नियुत्वत आ लभेत ग्रामकामः ।
वायुर्वा इमाः प्रजा नस्योता नेनीयते
वायुमेव नियुत्वन्तं स्वेन भागधेयेनोपधावति
स एवास्मै प्रजा नस्योता नि यच्छति
ग्राम्येव भवति
नियुत्वते भवति
ध्रुवा एवास्मा अनपगाः करोति
वायवे नियुत्वत आ लभेत प्रजाकामः ।
प्राणो वै वायुरपानो नियुत्
0 प्राणापानौ खलु वा एतस्य प्रजायाः

VERSE: 3
अप क्रामतो योऽलम् प्रजायै सन् प्रजां न विन्दते
वायुमेव नियुत्वन्तं स्वेन भागधेयेनोपधावति
स एवास्मै प्राणापानाभ्याम् प्रजाम् प्र जनयति
विन्दते प्रजाम् ।
वायवे नियुत्वत आ लभेत ज्योगामयावी
प्राणो वै वायुरपानो नियुत्
प्राणापानौ खलु वा एतस्मादप क्रामतो यस्य ज्योग् आमयति
वायुमेव नियुत्वन्तं स्वेन भागधेयेनोप

VERSE: 4
धावति
स एवास्मिन् प्राणापानौ दधाति ।
उत यदीतासुर् भवति जीवत्येव
प्रजापतिर्वा इदमेक आसीत्
सोऽकामयत
प्रजाः पशून्त् सृजेयेति
स आत्मनो वपामुदक्खिदत्
तामग्नौ प्रागृह्णात्
ततोऽजस् तूपरः समभवत्
तं स्वायै देवताया आलभत
ततो वै स प्रजाः पशूनसृजत
यः प्रजाकामः

VERSE: 5
पशुकामः स्यात् स एतम् प्राजापत्यमजं तूपरमा लभेत
प्रजापतिमेव स्वेन भागधेयेनोपधावति
स एवास्मै प्रजाम् पशून् प्र जनयति
यच् छ्मश्रुणस् तत् पुरुषाणां रूपम् ।
यत् तूपरस् तदश्वानाम्
यदन्यतोदन् तद् गवाम्
यदव्या इव शफास् तदवीनाम् ।
यदजस् तदजानाम्
एतावन्तो वै ग्राम्याः पशवस्
तान्

VERSE: 6
रूपेणैवाव रुन्द्धे
सोमापौष्णं त्रैतमा लभेत पशुकामः ।
द्वौ वा अजायै स्तनौ
नानैव द्वावभि जायेते ऊर्जम् पुष्टिं तृतीयः
सोमापूषणावेव स्वेन भागधेयेनोपधावति
तावेवास्मै पशून् प्र जनयतः
सोमो वै रेतोधाः पूषा पशूनाम् प्रजनयिता
सोम एवास्मै रेतो दधाति पूषा पशून् प्र जनयति ।
औदुम्बरो यूपो भवति ।
ऊर्ग् वा उदुम्बर ऊर्क् पशव ऊर्जैवास्मा ऊर्जम् पशूनव रुन्द्धे ॥

2.1.2 अनुवाक 2
काम्याः पशवः। वरुणगृहीतादिपशुविधानम्।
VERSE: 1
प्रजापतिः प्रजा असृजत
ता अस्मात् सृष्टाः पराचीरायन्
ता वरुणमगच्छन्
ता अन्वैत्
ताः पुनरयाचत
ता अस्मै न पुनरददात्
सोऽब्रवीत् ।
वरं वृणीष्वाथ मे पुनर् देहीति
तासां वरमालभत
स कृष्ण एकशितिपादभवत् ।
यो वरुणगृहीतः स्यात् स एतं वारुणं कृष्णमेकशितिपादमा लभेत
वरुणम्

VERSE: 2
एव स्वेन भागधेयेनोपधावति
स एवैनं वरुणपाशान् मुञ्चति
कृष्ण एकशितिपाद् भवति
वारुणो ह्येष देवतया
समृद्ध्यै
सुवर्भानुरासुरः सूर्यं तमसाविध्यत्
तस्मै देवाः प्रायश्चित्तिम् ऐच्छन्
तस्य यत् प्रथमं तमोऽपाघ्नन्त् सा कृष्णाविरभवत् ।
यद् द्वितीयं सा फल्गुनी
यत् तृतीयं सा भलक्षी
यदध्यस्थादपाकृन्तन्त् साविर्वशा

VERSE: 3
समभवत् ।
ते देवा अब्रुवन्
देवपशुर्वा अयं समभूत् कस्मा इममा लप्स्यामह इति ।
अथ वै तर्ह्यल्पा पृथिव्यासीदजाता ओषधयस्
तामविं वशामादित्येभ्यः कामायालभन्त
ततो वा अप्रथत पृथिव्यजायन्तौषधयः ।
यः कामयेत
प्रथेय पशुभिः प्र प्रजया जायेयेति स एतामविं वशामादित्येभ्यः कामाय

VERSE: 4
आ लभेत ।
आदित्यान् एव कामं स्वेन भागधेयेनोपधावति
त एवैनम् प्रथयन्ति पशुभिः प्र प्रजया जनयन्ति ।
असावादित्यो न व्यरोचत
तस्मै देवाः प्रायश्चित्तिम् ऐच्छन्
तस्मा एता मल्हा आलभन्ताग्नेयीं कृष्णग्रीवीं संहिताम् ऐन्द्रीं श्वेताम् बार्हस्पत्याम् ।
ताभिरेवास्मिन् रुचमदधुः ।
यो ब्रह्मवर्चसकामः स्यात् तस्मा एता मल्हा आ लभेत ॥

VERSE: 5
आग्नेयीं कृष्णग्रीवीं संहिताम् ऐन्द्रीं श्वेताम् बार्हस्पत्याम्
एता एव देवताः स्वेन भागधेयेनोपधावति
ता एवास्मिन् ब्रह्मवर्चसं दधति
ब्रह्मवर्चस्येव भवति
वसन्ता प्रातराग्नेयीं कृष्णग्रीवीमा लभेत ग्रीष्मे मध्यंदिने संहिताम् ऐन्द्रीं शरद्यपराह्णे श्वेताम् बार्हस्पत्याम् ।
त्रीणि वा आदित्यस्य तेजांसि वसन्ता प्रातर् ग्रीष्मे मध्यंदिने शरद्यपराह्णे
यावन्त्येव तेजांसि तान्येव

VERSE: 6
अव रुन्द्धे।
संवत्सरम् पर्यालभ्यन्ते
संवत्सरो वै ब्रह्मवर्चसस्य प्रदाता
संवत्सर एवास्मै ब्रह्मवर्चसम् प्र यच्छति
ब्रह्मवर्चस्येव भवति
गर्भिणयो भवन्ति ।
इन्द्रियं वै गर्भः ।
इन्द्रियमेवास्मिन् दधति
सारस्वतीम् मेषीमा लभेत य ईश्वरो वाचो वदितोः सन् वाचं न वदेत् ।
वाग् वै सरस्वती
सरस्वतीमेव स्वेन भागधेयेनोपधावति सैवास्मिन्

VERSE: 7
वाचं दधाति प्रवदिता वाचो भवति ।
अपन्नदती भवति
तस्मान् मनुष्याः सर्वां वाचम् वदन्ति ।
आग्नेयं कृष्णग्रीवमा लभेत सौम्यम् बभ्रुं ज्योगामयावी ।
अग्निं वा एतस्य शरीरं गच्छति सोमं रसो यस्य ज्योग् आमयति ।
अग्नेरेवास्य शरीरं निष्क्रीणाति सोमाद् रसम्
उत यदीतासुर् भवति जीवत्येव
सौम्यम् बभ्रुमा लभेताग्नेयं कृष्णग्रीवम् प्रजाकामः ।
सोमो

VERSE: 8
वै रेतोधा अग्निः प्रजानाम् प्रजनयिता
सोम एवास्मै रेतो दधात्यग्निः प्रजाम् प्र जनयति
विन्दते प्रजाम् ।
आग्नेयं कृष्णग्रीवमा लभेत सौम्यम् बभ्रुं यो ब्राह्मणो विद्यामनूच्य न विरोचेत
यदाग्नेयो भवति तेज एवास्मिन् तेन दधाति
यत् सौम्यो ब्रह्मवर्चसं तेन
कृष्णग्रीव आग्नेयो भवति तम एवास्मादप हन्ति
श्वेतो भवति

VERSE: 9
रुचमेवास्मिन् दधाति ।
बभ्रुः सौम्यो भवति ब्रह्मवर्चसमेवास्मिन् त्विषिं दधाति ।
आग्नेयं कृष्णग्रीवमा लभेत सौम्यम् बभ्रुमाग्नेयं कृष्णग्रीवम् पुरोधायां स्पर्धमानः ।
आग्नेयो वै ब्राह्मणः सौम्यो राजन्यः ।
अभितः सौम्यमाग्नेयौ भवतस्
तेजसैव ब्रह्मणोभयतो राष्ट्रम् परि गृह्णाति ।
एकधा समावृङ्क्ते पुर एनं दधते ॥

2.1.3अनुवाक 3
काम्याः पशवः। जयादिहेतुपशुविधिः।
VERSE: 1
देवासुरा एषु लोकेष्वस्पर्धन्त
स एतं विष्णुर्वामनमपश्यत्
तं स्वायै देवताया आलभत
ततो वै स इमाँल्लोकानभ्यजयत् ।
वैष्णवं वामनमा लभेत स्पर्धमानः ।
विष्णुरेव भूत्वेमाँल्लोकानभि जयति
विषम आ लभेत
विषमा इव हीमे लोकाः
समृद्ध्यै ।
इन्द्राय मन्युमते मनस्वते ललामम् प्राशृङ्गमा लभेत संग्रामे

VERSE: 2
संयत्ते ।
इन्द्रियेण वै मन्युना मनसा संग्रामं जयति ।
इन्द्रमेव मन्युमन्तम् मनस्वन्तं स्वेन भागधेयेनोपधावति
स एवास्मिन्न् इन्द्रियम् मन्युम् मनो दधाति
जयति तं संग्रामम्
इन्द्राय मरुत्वते पृश्निसक्थमा लभेत ग्रामकामः ।
इन्द्रमेव मरुत्वन्तं स्वेन भागधेयेनोपधावति
स एवास्मै सजातान् प्र यच्छति
ग्राम्येव भवति ।
0 यद् ऋषभस् तेन

VERSE: 3
ऐन्द्रः ।
यत् पृश्निस् तेन मारुतः।
समृद्ध्यै ।
पश्चात् पृश्निसक्थो भवति
पश्चादन्ववसायिनीमेवास्मै विशं करोति
सौम्यम् बभ्रुमा लभेतान्नकामः
सौम्यं वा अन्नम् ।
सोममेव स्वेन भागधेयेनोपधावति
स एवास्मा अन्नम् प्र यच्छति ।
अन्नाद एव भवति
बभ्रुर् भवति ।
एतद् वा अन्नस्य रूपम् ।
समृद्ध्यै
सौम्यम् बभ्रुमा लभेत यमलम्

VERSE: 4
राज्याय सन्तं राज्यं नोपनमेत् ।
सौम्यं वै राज्यम् ।
सोममेव स्वेन भागधेयेनोपधावति
स एवास्मै राज्यम् प्र यच्छति ।
उपैनं राज्यं नमति
बभ्रुर् भवति ।
एतद् वै सोमस्य रूपम् ।
समृद्ध्यै ।
इन्द्राय वृत्रतुरे ललामम् प्राशृङ्गमा लभेत गतश्रीः प्रतिष्ठाकामः ।
पाप्मानमेव वृत्रं तीर्त्वा प्रतिष्ठां गच्छति ।
इन्द्रायाभिमातिघ्ने ललामम् प्राशृङ्गमा

VERSE: 5
लभेत यः पाप्मना गृहीतः स्यात् ।
पाप्मा वा अभिमातिः ।
इन्द्रमेवाभिमातिहनं स्वेन भागधेयेनोपधावति
स एवास्मात् पाप्मानमभिमातिम् प्र णुदते ।
इन्द्राय वज्रिणे ललामम् प्राशृङ्गमा लभेत यमलं राज्याय सन्तं राज्यं नोपनमेत् ।
इन्द्रमेव वरिणं स्वेन भागधेयेनोपधावति
स एवास्मै वज्रम् प्र यच्छति
स एनं वज्रो भूत्या इन्द्धे ।
उपैनं राज्यं नमति
ललामः प्राशृङ्गो भवति ।
एतद् वै वज्रस्य रूपम् ।
समृद्ध्यै ॥

2.1.4 अनुवाक 4
काम्याः पशवः। ब्रह्मवर्चसकामादीनां पशुविधिः।
VERSE: 1
असावादित्यो न व्यरोचत
तस्मै देवाः प्रायश्चित्तिम् ऐच्छन्
तस्मा एतां दशर्षभामालभन्त तयैवास्मिन् रुचमदधुः ।
यो ब्रह्मवर्चसकामः स्यात् तस्मा एतां दशर्षभामा लभेत ।
अमुमेवादित्यं स्वेन भागधेयेनोपधावति
स एवास्मिन् ब्रह्मवर्चसं दधाति
ब्रह्मवर्चस्येव भवति
वसन्ता प्रातस् त्रीन् ललामाना लभेत ग्रीष्मे मध्यंदिने ॥

VERSE: 2
त्रीञ्छितिपृष्ठान्̇ छरद्यपराह्णे त्रीञ् छितिवारान्
त्रीणि वा आदित्यस्य तेजांसि वसन्ता प्रातर् ग्रीष्मे मध्यंदिने शरद्यपराह्णे
यावन्त्येव तेजांसि तान्येवाव रुन्द्धे
त्रयस्त्रय आ लभ्यन्ते ।
अभिपूर्वमेवास्मिन् तेजो दधाति
संवत्सरम् पर्यालभ्यन्ते
संवत्सरो वै ब्रह्मवर्चसस्य प्रदाता
संवत्सर एवास्मै ब्रह्मवर्चसम् प्र यच्छति
ब्रह्मवर्चस्येव भवति
संवत्सरस्य परस्तात् प्राजापत्यं कद्रुम्

VERSE: 3
आ लभेत
प्रजापतिः सर्वा देवताः ।
देवतासु एव प्रति तिष्ठति
यदि बिभीयात् ।
दुश्चर्मा भविष्यामीति सोमापौष्णं श्याममा लभेत
सौम्यो वै देवतया पुरुषः पौष्णाः पशवः
स्वयैवास्मै देवतया पशुभिस् त्वचं करोति
न दुश्चर्मा भवति
देवाश्च वै यमश्चास्मिन् लोकेऽस्पर्धन्त
स यमो देवानामिन्द्रियं वीर्यमयुवत
तद् यमस्य

VERSE: 4
यमत्वम् ।
ते देवा अमन्यन्त
यमो वा इदमभूद् यद् वयं स्म इति
ते प्रजापतिमुपाधावन् ।
स एतौ प्रजापतिरात्मन उक्षवशौ निरमिमीत
ते देवा वैष्णावरुणीं वशामालभन्तैन्द्रमुक्षाणम्
तं वरुणेनैव ग्राहयित्वा विष्णुना यज्ञेन प्राणुदन्तैन्द्रेणैवास्येन्द्रियमवृञ्जत
यो भ्रातृव्यवान्त् स्यात् स स्पर्धमानो वैष्णावरुणीम्

VERSE: 5
वशामा लभेतैन्द्रमुक्षाणम् ।
वरुणेनैव भ्रातृव्यं ग्राहयित्वा विष्णुना यज्ञेन प्र णुदत ऐन्द्रेणैवास्येन्द्रियं वृङ्क्ते
भवत्यात्मना परास्य भ्रातृव्यो भवति ।
इन्द्रो वृत्रमहन्
तं वृत्रो हतः षोडशभिर् भोगैरसिनात्
तस्य वृत्रस्य शीर्षतो गाव उदायन्
ता वैदेह्योऽभवन्
तासाम् ऋषभो जघनेऽनूदैत्
तमिन्द्रः

VERSE: 6
अचायत्
सोऽमन्यत
यो वा इममालभेत मुच्येतास्मात् पाप्मन इति
स आग्नेयं कृष्णग्रीवमालभतैन्द्रम् ऋषभम् ।
तस्याग्निरेव स्वेन भागधेयेनोपसृतः षोडशधा वृत्रस्य भोगानप्यदहदैन्द्रेणेन्द्रियमात्मन्नधत्त
यः पाप्मना गृहीतः स्यात् स आग्नेयं कृष्णग्रीवमा लभेतैन्द्रम् ऋषभम्
अग्निरेवास्य स्वेन भागधेयेनोपसृतः

VERSE: 7
पाप्मानमपि दहत्य् ऐन्द्रेणेन्द्रियमात्मन् धत्ते
मुच्यते पाप्मनः ।
भवत्येव
द्यावापृथिव्यां धेनुमा लभेत ज्योगपरुद्धः ।
अनयोर् हि वा एषोऽप्रतिष्ठितः ।
अथैष ज्योग् अपरुद्धो द्यावापृथिवी एव स्वेन भागधेयेनोपधावति
ते एवैनम् प्रतिष्ठां गमयतः
प्रत्येव तिष्ठति
पर्यारिणी भवति
पर्यारीव ह्येतस्य राष्ट्रं यो ज्योगपरुद्धः
समृद्धयै
वायव्यम्

VERSE: 8
वत्समा लभेत ।
वायुर्वा अनयोर्वत्सः ।
इमे वा एतस्मै लोका अपशुष्का विड् अपशुष्का ।
अथैष ज्योग् अपरुद्धो वायुमेव स्वेन भागधेयेनोपधावति
स एवास्मा इमाँल्लोकान् विशम् प्र दापयति
प्रास्मा इमे लोकाः स्नुवन्ति
भुञ्जत्येनं विड् उप तिष्ठते ॥

2.1.5 अनुवाक 5
काम्याः पशवः। पशुकामादीनां पशुविधिः।
VERSE: 1
इन्द्रो वलस्य बिलमपौर्णोत्
स य उत्तमः पशुरासीत् तम् पृष्ठम् प्रति संगृह्योदक्खिदत्
तं सहस्रम् पशवोऽनूदायन् ।
स उन्नतोऽभवत् ।
यः पशुकामः स्यात् स एतम् ऐन्द्रमुन्नतमा लभेत ।
इन्द्रमेव स्वेन भागधेयोनोप धावति
स एवास्मै पशून् प्र यच्छति
पशुमान् एव भवति ।
उन्नतः

VERSE: 2
भवति
साहस्री वा एषा लक्ष्मी यदुन्नतः ।
लक्ष्मियैव पशूनव रुन्द्धे
यदा सहस्रम् पशून् प्राप्नुयात् अथ वैष्णवं वामनमा लभेत ।
एतस्मिन् वै तत् सहस्रमध्यतिष्ठत्
तस्मादेष वामनः समीषितः पशुभ्य एव प्रजातेभ्यः प्रतिष्ठां दधाति
कोऽर्हति सहस्रम् पशून् प्राप्तुमित्याहुः ।
अहोरात्राण्येव सहस्रं सम्पाद्याऽऽ लभेत
पशवः

VERSE: 3
वा अहोरात्राणि
पशून् एव प्रजातान् प्रतिष्ठां गमयति ।
ओषधीभ्यो वेहतमा लभेत प्रजाकामः ।
ओषधयो वा एतम् प्रजायै परि बाधन्ते योऽलम् प्रजायै सन् प्रजां न विन्दते ।
ओषधयः खलु वा एतस्यै सूतुमपि घ्नन्ति या वेहद् भवति ।
ओषधीरेव स्वेन भागधेयेनोपधावति
ता एवास्मै स्वाद् योनेः प्रजाम् प्र जनयन्ति
विन्दते

VERSE: 4
प्रजाम्
आपो वा ओषधयोऽसत् पुरुषः ।
आप एवास्मा असतः सद् ददति
तस्मादाहुर्यश्चैवं वेद यश्च न ।
आपस् त्वावासतः सद् ददतीति ।
ऐन्द्रीं सूतवशामा लभेत भूतिकामः ।
अजातो वा एष योऽलम् भूत्यै सन् भूतिं न प्राप्नोति ।
इन्द्रम् खलु वा एषा सूत्वा वशाभवत् ॥

VERSE: 5
इन्द्रमेव स्वेन भागधेयेनोपधावति
स एवैनम् भूतिं गमयति
भवत्येव
यं सूत्वा वशा स्यात् तम् ऐन्द्रमेवाऽऽ लभेत ।
एतद् वाव तद् इन्द्रियम् ।
साक्षादेवेन्द्रियमव रुन्द्धे ।
ऐन्द्राग्नम् पुनरुत्सृष्टमा लभेत य आ तृतीयात् पुरुषात् सोमं न पिबेत् ।
विच्छिन्नो वा एतस्य सोमपीथो यो ब्राह्मणः सन्ना

VERSE: 6
तृतीयात् पुरुषात् सोमं न पिबति ।
इन्द्राग्नी एव स्वेन भागधेयेनोपधावति
तावेवास्मै सोमपीथम् प्र यच्छतः ।
उपैनं सोमपीथो नमति
यदैन्द्रो भवतीन्द्रियं वै सोमपीथ इन्द्रियमेव सोमपीथमव रुन्द्धे
यदाग्नेयो भवत्याग्नेयो वै ब्राह्मणः स्वामेव देवतामनु सं तनोति
पुनरुत्सृष्टो भवति
पुनरुत्सृष्ट इव ह्येतस्य

VERSE: 7
सोमपीथः ।
समृद्ध्यै।
ब्राह्मणस्पत्यं तूपरमा लभेताभिचरन्
ब्रह्मणस् पतिमेव स्वेन भागधेयेनोपधावति
तस्मा एवैनमा वृश्चति
ताजग् आर्तिमार्छति
तूपरो भवति
क्षुरपविर्वा एषा लक्ष्मी यत् तूपरः ।
समृद्ध्यै।
स्फ्यो यूपो भवति वज्रो वै स्फ्यो वज्रमेवास्मै प्र हरति
शरमयम् बर्हिः शृणात्येवैनम् ।
वैभीदक इध्मो भिनत्त्येवैनम् ॥

2.1.6 अनुवाक 6
काम्याः पशवः। ग्रामकामादीनां पशुविधिः।
VERSE: 1
बार्हस्पत्यं शितिपृष्ठमा लभेत ग्रामकामो यः कामयेत
पृष्ठं समानानां स्यामिति
बृहस्पतिमेव स्वेन भागधेयेनोपधावति
स एवैनम् पृष्ठं समानानां करोति
ग्राम्येव भवति
शितिपृष्ठो भवति
बार्हस्पत्यो ह्येष देवतया
समृद्धयै
पौष्णं श्याममा लभेतान्नकामः ।
अन्नं वै पूषा
पूषणमेव स्वेन भागधेयेनोपधावति
स एवास्मै

VERSE: 2
अन्नम् प्र यच्छति ।
अन्नाद एव भवति
श्यामो भवति ।
एतद् वा अन्नस्य रूपम् ।
समृद्ध्यै
मारुतम् पृश्निमा लभेतान्नकामः ।
अन्नं वै मरुतः ।
मरुत एव स्वेन भागधेयेनोपधावति
त एवास्मा अन्नम् प्र यच्छन्ति ।
अन्नाद एव भवति
पृश्निर् भवति ।
एतद् वा अन्नस्य रूपम् ।
समृद्ध्यै ।
ऐन्द्रमरुणमा लभेतेन्द्रियकामः ।
इन्द्रमेव

VERSE: 3
स्वेन भागधेयेनोपधावति
स एवास्मिन्न् इन्द्रियं दधाति ।
इन्द्रियाव्येव भवति ।
अरुणो भ्रूमान् भवति ।
एतद् वा इन्द्रस्य रूपम् ।
समृद्ध्यै
सावित्रमुपध्वस्तमा लभेत सनिकामः
सविता वै प्रसवानामीशे
सवितारमेव स्वेन भागधेयेनोपधावति
स एवास्मै सनिम् प्र सुवति
दानकामा अस्मै प्रजा भवन्ति ।
उपध्वस्तो भवति
सावित्रो ह्येषः

VERSE: 4
देवतया ।
समृद्ध्यै।
वैश्वदेवम् बहुरूपमा लभेतान्नकामः ।
वैश्वदेवं वा अन्नम् ।
विश्वान् एव देवान्त् स्वेन भागधेयेनोपधावति
त एवास्मा अन्नम् प्र यच्छन्ति ।
अन्नाद एव भवति
बहुरूपो भवति
बहुरूपं ह्यन्नम् ।
समृद्ध्यै ।
वैश्वदेवम् बहुरूपमा लभेत ग्रामकामः ।
वैश्वदेवा वै सजाताः ।
विश्वान् एव देवान्त् स्वेन भागधेयेनोपधावति
त एवास्मै

VERSE: 5
सजातान् प्र यच्छन्ति।
ग्राम्येव भवति
बहुरूपो भवति
बहुदेवत्यो ह्येषः ।
समृद्ध्यै
प्रजापत्यं तूपरमा लभेत यस्यानाज्ञातमेव ज्योग् आमयेत्
प्राजापत्यो वै पुरुषः
प्रजापतिः खलु वै तस्य वेद यस्यानाज्ञातमिव ज्योग् आमयति
प्रजापतिमेव स्वेन भागधेयेनोपधावति
स एवैनं तस्मात् स्रामान् मुञ्चति
तूपरो भवति
प्राजापत्यो ह्येष देवतया
समृद्ध्यै ॥

2.1.7 अनुवाक 7
काम्याः पशवः।ब्रह्मवर्चसकामादीनां पशुविधिः।
VERSE: 1
वषट्कारो वै गायत्रियै शिरोऽच्छिनत्
तस्यै रसः परापतत् तम् बृहस्पतिरुपागृह्णात् सा शितिपृष्ठा वशाभवत् ।
यो द्वितीयः परापतत् तम् मित्रावरुणावुपागृह्णीतां सा द्विरूपा वशाभवत् ।
यस् तृतीयः परापतत् तं विश्वे देवा उपागृह्णन्त् सा बहुरूपा वशाभवत् ।
यश्चतुर्थः परापतत् स पृथिवीम् प्राविशत् तम् बृहस्पतिरभि

VERSE: 2
अगृह्णात् ।
अस्त्वेवायम् भोगायेति स उक्षवशः समभवत् ।
यल् लोहितम् परापतत् तद् रुद्र उपागृह्णात् सा रौद्री रोहिणी वशाभवत् ।
बार्हस्पत्यां शितिपृष्ठामा लभेत ब्रह्मवर्चसकामः ।
बृहस्पतिमेव स्वेन भागधेयेनोपधावति
स एवास्मिन् ब्रह्मवर्चसं दधाति
ब्रह्मवर्चस्येव भवति
छन्दसां वा एष रसो यद् वशा
रस इव खलु

VERSE: 3
वै ब्रह्मवर्चसम् ।
छन्दसामेव रसेन रसम् ब्रह्मवर्चसमव रुन्द्धे
मैत्रावरुणीं द्विरूपामा लभेत वृष्टिकामः ।
मैत्रं वा अहर्वारुणी रात्रिः ।
अहोरात्राभ्यां खलु वै पर्जन्यो वर्षति
मित्रावरुणावेव स्वेन भागधेयेनोपधावति
तावेवास्मा अहोरात्राभ्याम् पर्जन्यं वर्षयतः ।
छन्दसां वा एष रसो यद् वशा
रस इव खलु वै वृष्टिः ।
छन्दसामेव रसेन

VERSE: 4
रसं वृष्टिमव रुन्द्धे
मैत्रावरुणीं द्विरूपामा लभेत प्रजाकामः ।
मैत्रं वा अहर्वारुणी रात्रिः ।
अहोरात्राभ्यां खलु वै प्रजाः प्र जायन्ते
मित्रावरुणावेव स्वेन भागधेयेनोपधावति
तावेवास्मा अहोरात्राभ्याम् प्रजाम् प्र जनयतः ।
छन्दसां वा एष रसो यद् वशा
रस इव खलु वै प्रजा
छन्दसामेव रसेन रसम् प्रजामव

VERSE: 5
रुन्द्धे ।
वैश्वदेवीम् बहुरूपामा लभेतान्नकामः ।
वैश्वदेवं वा अन्नम् ।
विश्वान् एव देवान्त् स्वेन भागधेयेनोपधावति
त एवास्मा अन्नम् प्र यच्छन्ति ।
अन्नाद एव भवति
छन्दसां वा एष रसो यद् वशा
रस इव खलु वा अन्नम् ।
छन्दसामेव रसेन रसमन्नमव रुन्द्धे
वैश्वदेवीम् बहुरूपामा लभेत ग्रामकामः ।
वैश्वदेवा वै

VERSE: 6
सजाताः ।
विश्वान् एव देवान्त् स्वेन भागधेयेनोपधावति
त एवास्मै सजातान् प्र यच्छन्ति
ग्राम्येव भवति
छन्दसां वा एष रसो यद् वशा
रस इव खलु वै सजाताः ।
छन्दसामेव रसेन रसं सजातानव रुन्द्धे
बार्हस्पत्यमुक्षवशमा लभेत ब्रह्मवर्चसकामः ।
बृहस्पतिमेव स्वेन भागधेयेनोपधावति
स एवास्मिन् ब्रह्मवर्चसम्

VERSE: 7
दधाति
ब्रह्मवर्चस्येव भवति
वशं वा एष चरति यदुक्षा
वश इव खलु वै ब्रह्मवर्चसम् ।
वशेनैव वशम् ब्रह्मवर्चसमव रुन्द्धे
रौद्रीं रोहिणीमा लभेताभिचरन्
रुद्रमेव स्वेन भागधेयेनोपधावति
तस्मा एवैनमा वृश्चति
ताजग् आर्तिमार्छति
रोहिणी भवति रौद्री ह्येषा देवतया समृद्ध्यै
स्फ्यो यूपो भवति वज्रो वै स्फ्यो वज्रमेवास्मै प्र हरति
शरमयम् बर्हिः शृणात्येवैनम् ।
वैभीदक इध्मो भिनत्त्येवैनम् ॥

2.1.8 अनुवाक 8
काम्याः पशवः। ब्रह्मवर्चसकामादीनां पशुविधिः।
VERSE: 1
असावादित्यो न व्यरोचत
तस्मै देवाः प्रायश्चित्तिम् ऐच्छन्
तयैवास्मिन् रुचमदधुः ।
यो ब्रह्मवर्चसकामः स्यात् तस्मा एतां सौरीं श्वेतां वशामा लभेत ।
अमुमेवादित्यं स्वेन भागधेयेनोपधावति
स एवास्मिन् ब्रह्मवर्चसं दधाति
ब्रह्मवर्चस्येव भवति
बैल्वो यूपो भवति ।
असौ

VERSE: 2
वा आदित्यो यतोऽजायत ततो बिल्व उदतिष्ठत्
सयोन्येव ब्रह्मवर्चसमव रुन्द्धे
ब्राह्मणस्पत्याम् बभ्रुकर्णीमा लभेताभिचरन्
वारुणं दशकपालम् पुरस्तान् निर्वपेत् ।
वरुणेनैव भ्रातृव्यं ग्राहयित्वा ब्रह्मणा स्तृणुते
बभ्रुकर्णी भवति ।
एतद् वै ब्रह्मणो रूपम् ।
समृद्ध्यै
स्फ्यो यूपो भवति वज्रो वै स्फ्यो वज्रमेवास्मै प्र हरति
0 शरमयम् बर्हिः शृणाति

VERSE: 3
एवैनम् ।
वैभीदक इध्मो भिनत्त्येवैनम् । वैष्णवं वामनमा लभेत यं यज्ञो नोपनमेत् ।
विष्णुर् वै यज्ञः ।
विष्णुमेव स्वेन भागधेयेनोपधावति
स एवास्मै यज्ञम् प्र यच्छति ।
उपैनं यज्ञो नमति
वामनो भवति
वैष्णवो ह्येष देवतया
समृद्ध्यै
त्वाष्ट्रं वडबमा लभेत पशुकामस्
त्वष्टा वै पशूनाम् मिथुनानाम्

VERSE: 4
प्रजनयिता ।
त्वष्टारमेव स्वेन भागधेयेनोपधावति
स एवास्मै पशून् मिथुनान् प्र जनयति
प्रजा हि वा एतस्मिन् पशवः प्रविष्टाः ।
अथैष पुमान्त् सन् वडबः साक्षादेव प्रजाम् पशूनव रुन्द्धे
मैत्रं श्वेतमा लभेत संग्रामे संयत्ते समयकामः ।
मित्रमेव स्वेन भागधेयेनोपधावति
स एवैनम् मित्रेण सं नयति ॥

VERSE: 5
विशालो भवति
व्यवसाययत्येवैनम्
प्राजापत्यं कृष्णमा लभेत वृष्टिकामः
प्रजापतिर् वै वृष्ट्या ईषे
प्रजापतिमेव स्वेन भागधेयेनोपधावति
स एवास्मै पर्जन्यं वर्षयति
कृष्णो भवति ।
एतद् वै वृष्ट्यै रूपम् ।
रूपेणैव वृष्टिमव रुन्द्धे
शबलो भवति
विद्युतमेवास्मै जनयित्वा वर्षयति ।
अवाशृङ्गो भवति
वृष्टिमेवास्मै नि यच्छति ॥

2.1.9 अनुवाक 9
काम्याः पशवः। अन्नाद्यकामादीनां पशुविधिः।
VERSE: 1
वरुणं सुषुवाणमन्नाद्यं नोपानमत्
स एतां वारुणीं कृष्णां वशामपश्यत्
तां स्वायै देवताया आलभत ततो वै तमन्नाद्यमुपानमत् ।
यमलमन्नाद्याय सन्तमन्नाद्यं नोपनमेत् स एतां वारुणीं कृष्णां वशामा लभेत
वरुणमेव स्वेन भागधेयेनोपधावति स एवास्मा अन्नम् प्र यच्छत्यन्नादः

VERSE: 2
एव भवति।
कृष्णा भवति
वारुणी ह्येषा देवतया
समृद्ध्यै
मैत्रं श्वेतमा लभेत वारुणं कृष्णमपां चौषधीनां च संधावन्नकामः ।
मैत्रीर्वा ओषधयो वारुणीरापः ।
अपां च खलु वा ओषधीनां च रसमुप जीवामः ।
मित्रावरुणावेव स्वेन भागधेयेनोपधावति
तावेवास्मा अन्नम् प्र यच्छतोऽन्नाद एव भवति ॥

VERSE: 3
अपां चौषधीनां च संधावा लभत उभयस्यावरुद्ध्यै
मैत्रं श्वेतमा लभेत वारुणं कृष्णं ज्योगामयावी
यन् मैत्रो भवति मित्रेणैवास्मै वरुणं शमयति
यद् वारुणः साक्षादेवैनं वरुणपाशान् मुञ्चति ।
उत यदीतासुर् भवति जीवत्येव
देवा वै पुष्टिं नाविन्दन् ।

VERSE: 4
ताम् मिथुनेऽपश्यन्
तस्याम् न समराधयन्
तावश्विनावब्रूताम्
आवयोर्वा एषा मैतस्यां वदध्वमिति
साश्विनोरेवाभवत् ।
यः पुष्टिकामः स्यात् स एतामाश्विनीं यमीं वशामा लभेत ।
अश्विनावेव स्वेन भागधेयेनोपधावति
तावेवास्मिन् पुष्टिं धत्तः
पुष्यति प्रजया पशुभिः ॥

2.1.10 अनुवाक 10
काम्याः पशवः। नैमित्तिकपशुविधिः।
VERSE: 1
आश्विनं धूम्रललाममा लभेत यो दुह्मणः सोमम् पिपासेत् ।
अश्विनौ वै देवानामसोमपावास्ताम् ।
तौ पश्चा सोमपीथम् प्राप्नुताम्
अश्विनावेतस्य देवता यो दुर्ब्राह्मणः सोमम् पिपासति ।
अश्विनावेव स्वेन भागधेयेनोपधावति
तवेवास्मै सोमपीथम् प्र यच्छत उपैनं सोमपीथो नमति
यद् धूम्रो भवति धूम्रिमाणमेवास्मादप हन्ति
ललामः

VERSE: 2
भवति मुखत एवास्मिन् तेजो दधाति।
वायव्यं गोमृगमा लभेत यमजघ्निवांसमभिशंसेयुः ।
अपूता वा एतं वाग् ऋच्छति यमजघ्निवांसमभिशंसन्ति
नैष ग्राम्यः पशुर् नारण्यो यद् गोमृगः ।
नेवैष ग्रामे नारण्ये यमजघ्निवांसमभिशंसन्ति
वायुर् वै देवानाम् पवित्रम् ।
वायुमेव स्वेन भागधेयेनोपधावति
स एव

VERSE: 3
एनम् पवयति
पराची वा एतस्मै व्युच्छन्ती व्य् उच्छति तमः पाप्मानम् प्र विशति यस्याश्विने शस्यमाने सूर्यो नाविर् भवति
सौर्यम् बहुरूपमा लभेत ।
अमुमेवादित्यं स्वेन भागधेयेनोपधावति
स एवास्मात् तमः पाप्मानमप हन्ति
प्रतीच्यस्मै व्युच्छन्ती व्य् उच्छत्यप तमः पाप्मानं हते ॥

2.1.11 अनुवाक 11
काम्येष्टियाज्यापुरोनुवाक्याः

VERSE: 1
इन्द्रं वो विश्वतस् परि ।
इन्द्रं नरः ।
मरुतो यद् ध वो दिवः ।
या वः शर्म
भरेष्विन्द्रं सुहवं हवामहेऽंहोमुचं सुकृतं दैव्यं जनम् । अग्निम् मित्रं वरुणं सातये भगं द्यावापृथिवी मरुतः स्वस्तये ॥
ममत्तु नः परिज्मा वसर्हा ममत्तु वातो अपां वृषण्वान् । शिशीतमिन्द्रापर्वता युवं नस् तन् नो विश्वे वरिवस्यन्तु देवाः
प्रिया वो नाम ।

VERSE: 2
हुवे तुराणाम् । आ यत् तृपन् मरुतो वावशानाः ॥
श्रियसे कम् भानुभिः सम् मिमिक्षिरे ते रश्मिभिस् त ऋक्वभिः सुखादयः । ते वाशीमन्त इष्मिणो अभीरवो विद्रे प्रियस्य मारुतस्य धाम्नः ॥
अग्निः प्रथमो वसुभिर् नो अव्यात् सोमो रुद्रेभिरभि रक्षतु त्मना । इन्द्रो मरुद्भिर् ऋतुधा कृणोत्वादित्यैर् नो वरुणः सं शिशातु ॥
सं नो देवो वसुभिरग्निः सम्

VERSE: 3
सोमस् तनूभी रुद्रियाभिः । समिन्द्रो मरुद्भिर्यज्ञियैः समादित्यैर् नो वरुणो अजिज्ञिपत् ॥
यथादित्या वसुभिः सम्बभूवुर् मरुद्भी रुद्राः समजानताभि । एवा त्रिणामन्नहृणीयमाना विश्वे देवाः समनसो भवन्तु
कुत्रा चिद् यस्य समृतौ रण्वा नरो नृषदने । अर्हन्तश्चिद् यमिन्धते संजनयन्ति जन्तवः ॥
सं यद् इषो वनामहे सं हव्या मानुषाणाम् । उत द्युम्नस्य शवसः ॥

VERSE: 4
ऋतस्य रश्मिमा ददे ॥
यज्ञो देवानाम् प्रत्येति सुम्नमादित्यासो भवता मृडयन्तः । आ वोऽर्वाची सुमतिर्ववृत्यादंहोश्चिद् या वरिवोवित्तरासत् ॥
शुचिरपः सूयवसा अदब्ध उप क्षेति वृद्धवयाः सुवीरः । नकिष् टं घ्नन्त्यन्तितो न दूराद् य आदित्यानाम् भवति प्रणीतौ ॥
धारयन्त आदित्यासो जगत् स्था देवा विश्वस्य भुवनस्य गोपाः । दीर्घाधियो रक्षमाणाः

VERSE: 5
असुर्यम् ऋतावानश्चयमाना ऋणानि ॥
तिस्रो भूमीर् धारयन् त्रींरुत द्यून् त्रीणि व्रता विदथे अन्तरेषाम् । ऋतेनादित्या महि वो महित्वं तदर्यमन् वरुण मित्र चारु ॥
त्यान् नु क्षत्रियां अव आदित्यान् याचिषामहे सुमृडीकां अभिष्टये ॥
न दक्षिणा वि चिकिते न सव्या न प्राचीनमादित्या नोत पश्चा । पाक्या चिद् वसवो धीर्या चित् ॥

VERSE: 6
युष्मानीतो अभयं ज्योतिरश्याम् ॥
आदित्यानामवसा नूतनेन सक्षीमहि शर्मणा शंतमेन । अनागास्त्वे अदितित्वे तुरास इमं यज्ञं दधतु श्रोषमाणाः ॥
इमम् मे वरुण श्रुधी हवमद्या च मृडय । त्वामवस्युरा चके ॥
तत् त्वा यामि ब्रह्मणा वन्दमानस् तदा शास्ते यजमानो हविर्भिः । अहेडमानो वरुणेह बोध्य् उरुशंस मा न आयुः प्र मोषीः ॥


2.2 प्रपाठक: 2
काम्येष्टिविधानम्
2.2.1 अनुवाक 1
काम्याः इष्टयः। प्रजाकामादीन्प्रति ऐन्द्राग्नादि काम्येष्टीनां विधिः।

VERSE: 1
प्रजापतिः प्रजा असृजत
ताः सृष्टा इन्द्राग्नी अपागूहताम् ।
सोऽचायत् प्रजापतिः ।
इन्द्राग्नी वै मे प्रजा अपाघुक्षतामिति
स एतम् ऐन्द्राग्नमेकादशकपालमपश्यत्
तं निरवपत्
तावस्मै प्रजाः प्रासाधयताम्
इन्द्राग्नी वा एतस्य प्रजामप गूहतो योऽलम् प्रजायै सन् प्रजां न विन्दते ।
ऐन्द्राग्नमेकादशकपालं निर्वपेत् प्रजाकामः ।
इन्द्राग्नी

VERSE: 2
एव स्वेन भागधेयेनोपधावति
तावेवास्मै प्रजाम् प्र साधयतः ।
विन्दते प्रजाम्
ऐन्द्राग्नमेकादशकपालं निर्वपेत् स्पर्धमानः क्षेत्रे वा सजातेषु वा ।
इन्द्राग्नी एव स्वेन भागधेयेनोपधावति
ताभ्यामेवेन्द्रियं वीर्यम् भ्रातृव्यस्य वृङ्क्ते
वि पाप्मना भ्रातृव्येण जयते ।
अप वा एतस्माद् इन्द्रियं वीर्यं क्रामति यः संग्राममुपप्रयाति ।
ऐन्द्राग्नमेकादशकपालं निः

VERSE: 3
वपेत् संग्राममुपप्रयास्यन् ।
इन्द्राग्नी एव स्वेन भागधेयेनोपधावति
तावेवास्मिन्न् इन्द्रियं वीर्यं धत्तः
सहेन्द्रियेण वीर्येणोप प्र याति जयति तं संग्रामम् ।
वि वा एष इन्द्रियेण वीर्येणर्ध्यते यः संग्रामं जयति ।
ऐन्द्राग्नमेकादशकपालं निर्वपेत् संग्रामं जित्वा ।
इन्द्राग्नी एव स्वेन भागधेयेनोपधावति
तावेवास्मिन्न् इन्द्रियं वीर्यम्

VERSE: 4
धत्तो नेन्द्रियेण वीर्येण व्यृध्यते ।
अप वा एतस्माद् इन्द्रियं वीर्यं क्रामति य एति जनताम्
ऐन्द्राग्नमेकादशकपालं निर्वपेज् जनतामेष्यन् ।
इन्द्राग्नी एव स्वेन भागधेयेनोपधावति
तावेवास्मिन्न् इन्द्रियं वीर्यं धत्तः
सहेन्द्रियेण वीर्येण जनतामेति
पौष्णं चरुमनु निर्वपेत्
पूषा वा इन्द्रियस्य वीर्यस्यानुप्रदाता
पूषणमेव

VERSE: 5
स्वेन भागधेयेनोपधावति
स एवास्मा इन्द्रियं वीर्यमनु प्र यच्छति
क्षैत्रपत्यं चरुं निर्वपेज् जनतामागत्य ।
इयं वै क्षेत्रस्य पतिः ।
अस्यामेव प्रति तिष्ठति ।
ऐन्द्राग्नमेकादशकपालमुपरिष्टान् निर्वपेत् ।
अस्यामेव प्रतिष्ठायेन्द्रियं वीर्यमुपरिष्टादात्मन् धत्ते ॥

2.2.2 अनुवाक 2
काम्याः इष्टयः।दर्शाद्यदिक्रमनिमित्तक पाथिकृतादीष्टिविधिः।

VERSE: 1
अग्नये पथिकृते पुरोडाशमष्टाकपालं निर्वपेद् यो दर्शपूर्णमासयाजी सन्नमावास्यां वा पौर्णमासीं वातिपादयेत्
पथो वा एषोऽध्यपथेनैति यो दर्शपूर्णमासयाजी सन्नमावास्यां वा पौर्णमासीं वातिपादयति ।
अग्निमेव पथिकृतं स्वेन भागधेयेनोपधावति
स एवैनमपथात् पन्थामपि नयति ।
अनड्वान् दक्षिणा वही ह्य् { एष ^ एषस् }
समृद्ध्यै ।
अग्नये व्रतपतये

VERSE: 2
पुरोडाशमष्टाकपालं निर्वपेद् य आहिताग्निः सन्नव्रत्यमिव चरेत् ।
अग्निमेव व्रतपतिं स्वेन भागधेयेनोपधावति
स एवैनं व्रतमा लम्भयति
व्रत्यो भवति ।
अग्नये रक्षोघ्ने पुरोडाशमष्टाकपालं निर्वपति यं रक्षांसि सचेरन् ।
अग्निमेव रक्षोहणं स्वेन भागधेयेनोपधावति
स एवास्माद् रक्षांस्यप हन्ति ।
निशितायां निर्वपेत् ।

VERSE: 3
निशितायां हि रक्षांसि प्रेरते ।
सम्प्रेर्णान्येवैनानि हन्ति ।
परिश्रिते याजयेद् रक्षसामनन्ववचाराय
रक्षोघ्नी याज्यानुवाक्ये भवतो रक्षसां स्तृत्यै ।
अग्नये रुद्रवते पुरोडाशमष्टाकपालं निर्वपेदभिचरन् ।
एषा वा अस्य घोरा तनूर्यद् रुद्रस्
तस्मा एवैनमा वृश्चति
ताजग् आर्तिमार्छति ।
अग्नये सुरभिमते पुरोडाशमष्टाकपालं निर्वपेद् यस्य गावो वा पुरुषाः

VERSE: 4
वा प्रमीयेरन् यो वा बिभीयात् ।
एषा वा अस्य भेषज्या तनूर्यत् सुरभिमती
तयैवास्मै भेषजं करोति
सुरभिमते भवति पूतीगन्धस्यापहत्यै ।
अग्नये क्षामवते पुरोडाशमष्टाकपालं निर्वपेत् संग्रामे संयत्ते
भागधेयेनैवैनं शमयित्वा परानभि निर् दिशति
यमवरेषां विध्यन्ति जीवति स
यम् परेषाम् प्र स मीयते
जयति तं संग्रामम् ।

VERSE: 5
अभि वा एष एतान् उच्यति येषाम् पूर्वापरा अन्वञ्चः प्रमीयन्ते
पुरुषाहुतिर् ह्यस्य प्रियतमाग्नये क्षामवते पुरोडाशमष्टाकपालं निर्वपेत् ।
भागधेयेनैवैनं शमयति
नैषाम् पुराऽऽयुषोऽपरः प्र मीयते ।
अभि वा एष एतस्य गृहान् उच्यति यस्य गृहान् दहति ।
अग्नये क्षामवते पुरोडाशमष्टाकपालं निर्वपेत् ।
भागधेयेनैवैनं शमयति
नास्यापरं गृहान् दहति ॥

2.2.3 अनुवाक 3
काम्याः इष्टयः। कामुकादीष्टिविधिः।

VERSE: 1
अग्नये कामाय पुरोडाशमष्टाकपालं निर्वपेद् यं कामो नोपनमेत् ।
अग्निमेव कामं स्वेन भागधेयेनोपधावति
स एवैनं कामेन समर्धयति ।
उपैनं कामो नमति ।
अग्नये यविष्ठाय पुरोडाशमष्टाकपालं निर्वपेत् स्पर्धमानः क्षेत्रे वा सजातेषु वा ।
अग्निमेव यविष्ठं स्वेन भागधेयेनोपधावति
तेनैवेन्द्रियं वीर्यम् भ्रातृव्यस्य

VERSE: 2
युवते ।
वि पाप्मना भ्रातृव्येण जयते ।
अग्नये यविष्ठाय पुरोडाशमष्टाकपालं निर्वपेदभिचर्यमाणः ।
अग्निमेव यविष्ठं स्वेन भागधेयेनोपधावति
स एवास्माद् रक्षांसि यवयति
नैनमभिचरन्त् स्तृणुते ।
अग्नय आयुष्मते पुरोडाशमष्टाकपालं निर्वपेद् यः कामयेत
सर्वमायुरियामिति ।
अग्निमेवायुष्मन्तं स्वेन भागधेयेनोपधावति
स एवास्मिन्

VERSE: 3
आयुर् दधाति ।
सर्वमायुरेति ।
अग्नये जातवेदसे पुरोडाशमष्टाकपालं निर्वपेद् भूतिकामः ।
अग्निमेव जातवेदसं स्वेन भागधेयेनोपधावति
स एवैनम् भूतिं गमयति
भवत्येव ।
अग्नये रुक्मते पुरोडाशमष्टाकपालं निर्वपेद् रुक्कामः ।
अग्निमेव रुक्मन्तं स्वेन भागधेयेनोपधावति
स एवास्मिन् रुचं दधाति
रोचत एव ।
अग्नये तेजस्वते पुरोडाशम्

VERSE: 4
अष्टाकपालं निर्वपेत् तेजस्कामः ।
अग्निमेव तेजस्वन्तं स्वेन भागधेयेनोपधावति
स एवास्मिन् तेजो दधाति
तेजस्व्येव भवति ।
अग्नये साहन्त्याय पुरोडाशमष्टाकपालं निर्वपेत् सीक्षमाणः ।
अग्निमेव साहन्त्यं स्वेन भागधेयेनोपधावति
तेनैव सहते यं सीक्षते ॥

2.2.4 अनुवाक 4
काम्याः इष्टयः। अन्नकामादीष्टिविधिः।

VERSE: 1
अग्नयेऽन्नवते पुरोडाशमष्टाकपालं निर्वपेद् यः कामयेतान्नवान्त् स्यामिति ।
अग्निमेवान्नवन्तं स्वेन भागधेयेनोपधावति
स एवैनमन्नवन्तं करोत्यन्नवान् एव भवति ।
अग्नयेऽन्नादाय पुरोडाशमष्टाकपालं निर्वपेद् यः कामयेतान्नादः स्यामिति ।
अग्निमेवान्नादं स्वेन भागधेयेनोपधावति
स एवैनमन्नादं करोत्यन्नादः

VERSE: 2
एव भवति ।
अग्नयेऽन्नपतये पुरोडाशमष्टाकपालं निर्वपेद् यः कामयेतान्नपतिः स्यामिति ।
अग्निमेवान्नपतिं स्वेन भागधेयेनोपधावति
स एवैनमन्नपतिं करोत्यन्नपतिरेव भवति ।
अग्नये पवमानाय पुरोडाशमष्टाकपालं निर्वपेदग्नये पावकायाग्नये शुचये ज्योगामयावी
यदग्नये पवमानाय निर्वपति
प्राणमेवास्मिन् तेन दधाति
यदग्नये

VERSE: 3
पावकाय
वाचमेवास्मिन् तेन दधाति
यदग्नये शुचये ।
आयुरेवास्मिन् तेन दधात्य् उत यदीतासुर् भवति जीवत्येव ।
एतामेव निर्वपेच् चक्षुष्कामो यदग्नये पवमानाय निर्वपति
प्राणमेवास्मिन् तेन दधाति
यदग्नये पावकाय
वाचमेवास्मिन् तेन दधाति
यदग्नये शुचये
चक्षुरेवास्मिन् तेन दधाति ॥

VERSE: 4
उत यद्यन्धो भवति प्रैव पश्यति ।
अग्नये पुत्रवते पुरोडाशमष्टाकपालं निर्वपेत् ।
इन्द्राय पुत्रिणे पुरोडाशमेकादशकपालम् प्रजाकामः ।
अग्निरेवास्मै प्रजाम् प्रजनयति
वृद्धामिन्द्रः प्र यच्छति ।
अग्नये रसवतेऽजक्षीरे चरुं निर्वपेद् यः कामयेत रसवान्त् स्यामिति ।
अग्निमेव रसवन्तं स्वेन भागधेयेनोपधावति
स एवैनं रसवन्तं करोति ॥

VERSE: 5
रसवान् एव भवत्यजक्षीरे भवति ।
आग्नेयी वा एषा यदजा
साक्षादेव रसमव रुन्द्धे ।
अग्नये वसुमते पुरोडाशमष्टाकपालं निर्वपेद् यः कामयेत वसुमान्त् स्यामिति ।
अग्निमेव वसुमन्तं स्वेन भागधेयेनोपधावति
स एवैनं वसुमन्तं करोति वसुमान् एव भवति ।
अग्नये वाजसृते पुरोडाशमष्टाकपालं निर्वपेत् संग्रामे संयत्ते
वाजं

VERSE: 6
वा एष सिसीर्षति यः संग्रामं जिगीषति ।
अग्निः खलु वै देवानां वाजसृदग्निमेव वाजसृतं स्वेन भागधेयेनोपधावति
धावति वाजं हन्ति वृत्रं जयति तं संग्रामम्
अथो अग्निरिव न प्रतिधृषे भवति ।
अग्नयेऽग्निवते पुरोडाशमष्टाकपालं निर्वपेद् यस्याग्नावग्निमभ्युद्धरेयुः ।
निर्दिष्टभागो वा एतयोरन्योऽनिर्दिष्टभागोऽन्यस् तौ सम्भवन्तौ यजमानम्

VERSE: 7
अभि सम् भवतः ।
स ईश्वर आर्तिमार्तोर्यदग्नयेऽग्निवते निर्वपति
भागधेयेनैवैनौ शमयति
नार्तिमार्छति यजमानः ।
अग्नये ज्योतिष्मते पुरोडाशमष्टाकपालं निर्वपेद् यस्याग्निरुद्धृतोऽहुतेऽग्निहोत्र उद्वायेदपर आदीप्यानूद्धृत्य इत्याहुस् तत् तथा न कार्यं यद् भागधेयमभि पूर्व उद्ध्रियते किमपरोऽभ्य् उत्

VERSE: 8
ह्रियेतेति तान्येवावक्षाणानि संनिधाय मन्थेत् ।
इतः प्रथमं जज्ञे अग्निः स्वाद् योनेरधि जातवेदाः । स गायत्रिया त्रिष्टुभा जगत्या देवेभ्यो हव्यं वहतु प्रजानन्न् इति
छन्दोभिरेवैनं स्वाद् योनेः प्र जनयत्येष वाव सोऽग्निरित्याहुर् ज्योतिस् त्वा अस्य परापतितमिति यदग्नये ज्योतिष्मते निर्वपति यदेवास्य ज्योतिः परापतितं तदेवाव रुन्द्धे ॥

2.2.5 अनुवाक 5
काम्या इष्टयः। अभिशस्तादिकर्तव्येष्टिविधिः।

VERSE: 1
वैश्वानरं द्वादशकपालं निर्वपेद् वारुणं चरुं दधिक्राव्णे चरुमभिशस्यमानः ।
यद् वैश्वानरो द्वादशकपालो भवति संवत्सरो वा अग्निर् वैश्वानरः संवत्सरेणैवैनं स्वदयत्यप पापं वर्णं हते वारुणेनैवैनं वरुणपाशान् मुञ्चति दधिक्राव्णा पुनाति
हिरण्यं दक्षिणा पवित्रं वै हिरण्यम् पुनात्येवैनमाद्यमस्यान्नम् भवति ।
एतामेव निर्वपेत् प्रजाकामः
संवत्सरो

VERSE: 2
वा एतस्याशान्तो योनिम् प्रजायै पशूनां निर् दहति योऽलम् प्रजायै सन् प्रजां न विन्दते
यद् वैश्वानरो द्वादशकपालो भवति संवत्सरो वा अग्निर् वैश्वानरः संवत्सरमेव भागधेयेन शमयति सोऽस्मै शान्तः स्वाद् योनेः प्रजाम् प्र जनयति वारुणेनैवैनं वरुणपाशान् मुञ्चति दधिक्राव्णा पुनाति
हिरण्यं दक्षिणा पवित्रं वै हिरण्यम् पुनात्येवैनम् ।

VERSE: 3
विन्दते प्रजाम् ।
वैश्वानरं द्वादशकपालं निर्वपेत् पुत्रे जाते
यदष्टाकपालो भवति गायत्रियैवैनम् ब्रह्मवर्चसेन पुनाति यन् नवकपालस् त्रिवृतैवास्मिन् तेजो दधाति यद् दशकपालो विराजैवास्मिन्नन्नाद्यं दधाति यदेकादशकपालस् त्रिष्टुभैवास्मिन्न् इन्द्रियं दधाति यद् द्वादशकपालो जगत्यैवास्मिन् पशून् दधाति
यस्मिञ् जात एतामिष्टिम् निर्वपति पूतः

VERSE: 4
एव तेजस्व्यन्नाद इन्द्रियावी पशुमान् भवति ।
अव वा एष सुवर्गाल् लोकाच् छिद्यते यो दर्शपूर्णमासयाजी सन्नमावास्यां वा पौर्णमासीं वातिपादयति सुवर्गाय हि लोकाय दर्शपूर्णमासाविज्येते
वैश्वानरं द्वादशकपालं निर्वपेदमावास्यां वा पौर्णमासीं वातिपाद्य
संवत्सरो वा अग्निर् वैश्वानरः संवत्सरमेव प्रीणात्यथो संवत्सरमेवास्मा उप दधाति सुवर्गस्य लोकस्य समष्ट्यै ॥

VERSE: 5
अथो देवता एवान्वारभ्य सुवर्गं लोकमेति
वीरहा वा एष देवानां योऽग्निमुद्वासयते न वा एतस्य ब्राह्मणा ऋतायवः पुरान्नमक्षन् ।
आग्नेयमष्टाकपालं निर्वपेत् ।
वैश्वानरं द्वादशकपालमग्निमुद्वासयिष्यन्
यदष्टाकपालो भवत्यष्टाक्षरा गायत्री गायत्रोऽग्निर्यावान् एवाग्निस् तस्मा आतिथ्यं करोति ।
अथो यथा जनं यतेऽवसं करोति तादृक्

VERSE: 6
एव तत् ।
द्वादशकपालो वैश्वानरो भवति
द्वादश मासाः संवत्सरः संवत्सरः खलु वा अग्नेर्योनिः स्वामेवैनं योनिं गमयति ।
आद्यमस्यान्नम् भवति
वैश्वानरं द्वादशकपालं निर्वपेन् मारुतं सप्तकपालं ग्रामकामः ।
आहवनीये वैश्वानरमधि श्रयति गार्हपत्ये मारुतम् पापवस्यसस्य विधृत्यै
द्वादशकपालो वैश्वानरो भवति द्वादश मासाः संवत्सरः संवत्सरेणैवास्मै सजातांश्च्यावयति
मारुतो भवति ॥

VERSE: 7
मरुतो वै देवानां विशो देवविशेनैवास्मै मनुष्यविशमव रुन्द्धे
सप्तकपालो भवति सप्तगणा वै मरुतो गणश एवास्मै सजातानव रुन्द्धे ।
अनूच्यमान आ सादयति
विशमेवास्मा अनुवर्त्मानं करोति ॥

2.2.6 अनुवाक 6
काम्या इष्टयः। आदित्यचर्वादीष्टिविधिः।

VERSE: 1
आदित्यं चरुं निर्वपेत् संग्राममुपप्रयास्यन् ।
इयं वा अदितिः ।
अस्यामेव पूर्वे प्रति तिष्ठन्ति
वैश्वानरं द्वादशकपालं निर्वपेदायतनं गत्वा
संवत्सरो वा अग्निर् वैश्वानरः
संवत्सरः खलु वै देवानामायतनम्
एतस्माद् वा आयतनाद् देवा असुरानजयन्
यद् वैश्वानरं द्वादशकपालं निर्वपति
देवानामेवायतने यतते
जयति तं संग्रामम् ।
एतस्मिन् वा एतौ मृजाते

VERSE: 2
यो विद्विषाणयोरन्नमत्ति
वैश्वानरं द्वादशकपालं निर्वपेद् विद्विषाणयोरन्नं जग्ध्वा
संवत्सरो वा अग्निर् वैश्वानरः
संवत्सरस्वदितमेवात्ति
नास्मिन् मृजाते
संवत्सराय वा एतौ सममाते यौ सममाते
तयोर्यः पूर्वोऽभिद्रुह्यति तं वरुणो गृह्णाति
वैश्वानरं द्वादशकपालं निर्वपेत् सममानयोः पूर्वोऽभिद्रुह्य
संवत्सरो वा अग्निर् वैश्वानरः ।
सम्वत्सरमेवाप्त्वा निर्वरुणम्

VERSE: 3
परस्तादभि द्रुह्यति नैनं वरुणो गृह्णाति ।
आव्यं वा एष प्रति गृह्णाति योऽविम् प्रतिगृह्णाति
वैश्वानरं द्वादशकपालं निर्वपेदविम् प्रतिगृह्य
संवत्सरो वा अग्निर् वैश्वानरः
संवत्सरस्वदितामेव प्रतिगृह्णाति
नाव्यम् प्रति गृह्णाति ।
आत्मनो वा एष मात्रामाप्नोति य उभयादत् प्रतिगृह्णात्यश्वं वा पुरुषं वा
वैश्वानरं द्वादशकपालं निर्वपेदुभयादत्

VERSE: 4
प्रतिगृह्य ।
संवत्सरो वा अग्निर् वैश्वानरः
संवत्सरस्वदितमेव प्रति गृह्णाति
नात्मनो मात्रामाप्नोति
वैश्वानरं द्वादशकपालं निर्वपेत् सनिमेष्यन् ।
संवत्सरो वा अग्निर् वैश्वानरः ।
यदा खलु वै संवत्सरं जनतायां चरत्यथ स धनार्घो भवति
यद् वैश्वानरं द्वादशकपालं निर्वपति संवत्सरसातामेव सनिमभि प्र च्यवते
दानकामा अस्मै प्रजा भवन्ति
यो वै संवत्सरम्

VERSE: 5
प्रयुज्य न विमुञ्चत्यप्रतिष्ठानो वै स भवति ।
एतमेव वैश्वानरम् पुनरागत्य निर्वपेत् ।
यमेव प्रयुङ्क्ते तम् भागधेयेन वि मुञ्चति प्रतिष्ठित्यै
यया रज्ज्वोत्तमां गामाजेत् ताम् भ्रातृव्याय प्र हिणुयात् ।
निर्ऋतिमेवास्मै प्र हिणोति ॥

2.2.7 अनुवाक 7
काम्या इष्टयः।ऐन्द्रचर्वादीष्टिविधिः।

VERSE: 1
ऐन्द्रं चरुं निर्वपेत् पशुकामः ।
ऐन्द्रा वै पशवः ।
इन्द्रमेव स्वेन भागधेयेनोपधावति
स एवास्मै पशून् प्र यच्छति
पशुमान् एव भवति
चरुर् भवति
स्वादेवास्मै योनेः पशून् प्र जनयति ।
इन्द्रायेन्द्रियावते पुरोडाशमेकादशकपालं निर्वपेत् पशुकामः ।
इन्द्रियं वै पशवः ।
इन्द्रमेवेन्द्रियावन्तं स्वेन भागधेयेनोपधावति
सः

VERSE: 2
एवास्मा इन्द्रियम् पशून् प्र यच्छति।
पशुमान् एव भवति ।
इन्द्राय घर्मवते पुरोडाशमेकादशकपालं निर्वपेद् ब्रह्मवर्चसकामः ।
ब्रह्मवर्चसं वै घर्मः ।
इन्द्रमेव घर्मवन्तं स्वेन भागधेयेनोपधावति
स एवास्मिन् ब्रह्मवर्चसं दधाति
ब्रह्मवर्चस्येव भवति ।
इन्द्रायार्कवते पुरोडाशमेकादशकपालं निर्वपेदन्नकामः ।
अर्को वै देवानामन्नम्
इन्द्रमेवार्कवन्तं स्वेन भागधेयेन

VERSE: 3
उप धावति
स एवास्मा अन्नम् प्र यच्छति ।
अन्नाद एव भवति ।
इन्द्राय घर्मवते पुरोडाशमेकादशकपालं निर्वपेद् इन्द्रायेन्द्रियावत इन्द्रायार्कवते भूतिकामः ।
यद् इन्द्राय घर्मवते निर्वपति शिर एवास्य तेन करोति
यद् इन्द्रायेन्द्रियावत आत्मानमेवास्य तेन करोति
यद् इन्द्रायार्कवते भूत एवान्नाद्ये प्रति तिष्ठति भवत्येव ।
इन्द्राय

VERSE: 4
अ̇ंहोमुचे पुरोडाशमेकादशकपालं निर्वपेद् यः पाप्मना गृहीतः स्यात्
पाप्मा वा अंहः ।
इन्द्रमेवांहोमुचं स्वेन भागधेयेनोपधावति
स एवैनम् पाप्मनोऽंहसो मुञ्चति ।
इन्द्राय वैमृधाय पुरोडाशमेकादशकपालं निर्वपेद् यम् मृधोऽभि प्रवेपेरन् राष्ट्राणि वाभि समीयुः ।
इन्द्रमेव वैमृधं स्वेन भागधेयेनोपधावति
स एवास्मान् मृधः

VERSE: 5
अप हन्ति ।
इन्द्राय त्रात्रे पुरोडाशमेकादशकपालं निर्वपेद् बद्धो वा परियत्तो वा ।
इन्द्रमेव त्रातारं स्वेन भागधेयेनोपधावति
स एवैनं त्रायते ।
इन्द्रायार्काश्वमेधवते पुरोडाशमेकादशकपालं निर्वपेद् यम् महायज्ञो नोपनमेत् ।
एते वै महायज्ञस्यान्त्ये तनू यदर्काश्वमेधौ ।
इन्द्रमेवार्काश्वमेधवन्तं स्वेन भागधेयेनोपधावति
स एवास्मा अन्ततो महायज्ञं च्यावयति ।
उपैनं महायज्ञो नमति ॥

2.2.8 अनुवाक 8
काम्या इष्टयः। अभिचारकर्त्रादीनामीष्टिविधिः।

VERSE: 1
इन्द्रायान्वृजवे पुरोडाशमेकादशकपालं निर्वपेद् ग्रामकामः ।
इन्द्रमेवान्वृजुं स्वेन भागधेयेनोपधावति
स एवास्मै सजाताननुकान् करोति
ग्राम्येव भवति ।
इन्द्राण्यै चरुं निर्वपेद् यस्य सेनाऽसंशितेव स्यात् ।
इन्द्राणी वै सेनायै देवता ।
इन्द्राणीं एव स्वेन भागधेयेनोपधावति
सैवास्य सेनां सं श्यति
बल्बजानपि

VERSE: 2
इध्मे सं नह्येत् ।
गौर्यत्राधिष्कन्ना न्यमेहत् ततो बल्बजा उदतिष्ठन्
गवामेवैनं न्यायमपिनीय गा वेदयति ।
इन्द्राय मन्युमते मनस्वते पुरोडाशमेकादशकपालं निर्वपेत् संग्रामे संयत्ते ।
इन्द्रियेण वै मन्युना मनसा संग्रामं जयति ।
इन्द्रमेव मन्युमन्तम् मनस्वन्तं स्वेन भागधेयेनोपधावति
स एवास्मिन्न् इन्द्रियम् मन्युम् मनो दधाति
जयति तम्

VERSE: 3
संग्रामम्
एतामेव निर्वपेद् यो हतमनाः स्वयम्पाप इव स्यात् ।
एतानि हि वा एतस्मादपक्रान्तानि ।
अथैष हतमनाः स्वयम्पाप इन्द्रमेव मन्युमन्तम् मनस्वन्तं स्वेन भागधेयेनोपधावति
स एवास्मिन्न् इन्द्रियम् मन्युम् मनो दधाति
न हतमनाः स्वयम्पापो भवति ।
इन्द्राय दात्रे पुरोडाशमेकादशकपालं निर्वपेद् यः कामयेत
दानकामा मे प्रजाः स्युः

VERSE: 4
इति ।
इन्द्रमेव दातारं स्वेन भागधेयेनोपधावति
स एवास्मै दानकामाः प्रजाः करोति
दानकामा अस्मै प्रजा भवन्ति ।
इन्द्राय प्रदात्रे पुरोडाशमेकादशकपालं निर्वपेद् यस्मै प्रत्तमिव सन् न प्रदीयेत ।
इन्द्रमेव प्रदातारं स्वेन भागधेयेनोपधावति
स एवास्मै प्र दापयति ।
इन्द्राय सुत्राम्णे पुरोडाशमेकादशकपालं निर्वपेदपरुद्धो वा ॥

VERSE: 5
अपरुध्यमानो वा ।
इन्द्रमेव सुत्रामाणं स्वेन भागधेयेनोपधावति
स एवैनं त्रायते ।
अनपरुध्यो भवति ।
इन्द्रो वै सदृङ् देवताभिरासीत्
स न व्यावृतमगच्छत्
स प्रजापतिमुपाधावत्
तस्मा एतम् ऐन्द्रमेकादशकपालं निरवपत्
तेनैवास्मिन्न् इन्द्रियमदधात् ।
शक्वरी याज्यानुवाक्ये अकरोत् ।
वज्रो वै शक्वरी
स एनं वज्रो भूत्या ऐन्द्ध ।

VERSE: 6
सोऽभवत्
सोऽबिभेद् भूतः
प्र मा धक्ष्यतीति
स प्रजापतिम् पुनरुपाधावत्
स प्रजापतिः शक्वर्या अधि रेवतीं निरमिमीत शान्त्या अप्रदाहाय
योऽलं श्रियै सन्त् सदृङ्क् समानैः स्यात् तस्मा एतमैन्द्रमेकादशकपालं निर्वपेत् ।
इन्द्रमेव स्वेन भागधेयेनोपधावति
स एवास्मिन्न् इन्द्रियं दधाति
रेवती पुरोऽनुवाक्या भवति शान्त्या अप्रदाहाय
0 शक्वरी याज्या
1 वज्रो वै शक्वरी
2 स एनं वज्रो भूत्या इन्द्धे
3 भवत्येव ॥

2.2.9 अनुवाक 9
काम्या इष्टयः।अभिचारकर्त्रादीनामीष्टिविधिः।

VERSE: 1
आग्नावैष्णवमेकादशकपालं निर्वपेदभिचरन्त् सरस्वत्याज्यभागा स्याद् बार्हस्पत्यश्चरुः ।
यदाग्नावैष्णव एकादशकपालो भवति ।
अग्निः सर्वा देवता विष्णुर्यज्ञो देवताभिश्चैवैनं यज्ञेन चाभि चरति
सरस्वत्याज्यभागा भवति वाग् वै सरस्वती वाचैवैनमभि चरति
बार्हस्पत्यश्चरुर् भवति ब्रह्म वै देवानाम् बृहस्पतिर् ब्रह्मणैवैनमभि चरति ॥

VERSE: 2
प्रति वै परस्तादभिचरन्तमभि चरन्ति
द्वेद्वे पुरोऽनुवाक्ये कुर्यादति प्रयुक्त्यै ।
एतयैव यजेताभिचर्यमाणो देवताभिरेव देवताः प्रतिचरति यज्ञेन यज्ञं वाचा वाचम् ब्रह्मणा ब्रह्म स देवताश्चैव यज्ञं च मध्यतो व्यवसर्पति तस्य न कुतश्चनोपाव्याधो भवति
नैनमभिचरन्त् स्तृणुते ।
आग्नावैष्णवमेकादशकपालं निर्वपेद् यं यज्ञो न

VERSE: 3
उपनमेत् ।
अग्निः सर्वा देवता विष्णुर्यज्ञोऽग्निं चैव विष्णुं च स्वेन भागधेयेनोपधावति तावेवास्मै यज्ञम् प्र यच्छत उपैनं यज्ञो नमति ।
आग्नावैष्णवं घृते चरुं निर्वपेच् चक्षुष्कामः ।
अग्नेर् वै चक्षुषा मनुष्या वि पश्यन्ति यज्ञस्य देवा अग्निं चैव विष्णुं च स्वेन भागधेयेनोपधावति
तावेव

VERSE: 4
अस्मिञ् चक्षुर् धत्तश्चक्षुष्मान् एव भवति
धेन्वै वा एतद् रेतो यदाज्यमनडुहस् तण्डुला मिथुनादेवास्मै चक्षुः प्र जनयति
घृते भवति तेजो वै घृतं तेजश्चक्षुस् तेजसैवास्मै तेजश्चक्षुरव रुन्द्धे ।
इन्द्रियं वै वीर्यं वृङ्क्ते भ्रातृव्यो यजमानोऽयजमानस्याध्वरकल्पाम् प्रति निर्वपेद् भ्रातृव्ये यजमाने नास्येन्द्रियं

VERSE: 5
वीर्यं वृङ्क्ते
पुरा वाचः प्रवदितोर् निर्वपेद् यावत्येव वाक् तामप्रोदिताम् भ्रातृव्यस्य वृङ्क्ते तामस्य वाचम् प्रवदन्तीमन्या वाचोऽनु प्र वदन्ति ता इन्द्रियं वीर्यं यजमाने दधति ।
आग्नावैष्णवमष्टाकपालं निर्वपेद् प्रातःसवनस्याऽऽकाले सरस्वत्याज्यभागा स्याद् बार्हस्पत्यश्चरुः ।
यदष्टाकपालो भवत्यष्टाक्षरा गायत्री गायत्रम् प्रातःसवनम् प्रातःसवनमेव तेनाप्नोति ॥

VERSE: 6
आग्नावैष्णवमेकादशकपालं निर्वपेन् माध्यंदिनस्य सवनस्याऽऽकाले सरस्वत्याज्यभागा स्याद् बार्हस्पत्यश्चरुः ।
यदेकादशकपालो भवत्येकादशाक्षरा त्रिष्टुप् त्रैष्टुभम् माध्यंदिनं सवनम् माध्यंदिनमेव सवनं तेनाऽऽप्नोति ।
आग्नावैष्णवं द्वादशकपालं निर्वपेद् तृतीयसवनस्याऽऽकाले सरस्वत्याज्यभागा स्याद् बार्हस्पत्यश्चरुः ।
यद् द्वादशकपालो भवति द्वादशाक्षरा जगती जागतं तृतीयसवनं तृतीयसवनमेव तेनाऽऽप्नोति
देवताभिरेव देवताः

VERSE: 7
प्रतिचरति यज्ञेन यज्ञं वाचा वाचम् ब्रह्मणा ब्रह्म कपालैरेव छन्दांस्याप्नोति पुरोडाशैः सवनानि
मैत्रावरुणमेककपालं निर्वपेद् वशायै काले
यैवासौ भ्रातृव्यस्य वशानुबन्ध्या सो एवैषैतस्यैककपालो भवति न हि कपालैः पशुमर्हत्याप्तुम् ॥

2.2.10 अनुवाक 10
काम्या इष्टयः। ब्रह्मवर्चसकामादीनां सोमारौद्रचर्वादीष्टिविधिः।

VERSE: 1
असावादित्यो न व्यरोचत तस्मै देवाः प्रायश्चित्तिम् ऐच्छन् तस्मा एतं सोमारौद्रं चरुं निरवपन् तेनैवास्मिन् रुचमदधुः ।
यो ब्रह्मवर्चसकामः स्यात् तस्मा एतं सोमारौद्रं चरुं निर्वपेत्
सोमं चैव रुद्रं च स्वेन भागधेयेनोपधावति तावेवास्मिन् ब्रह्मवर्चसं धत्तो ब्रह्मवर्चस्येव भवति
तिष्यापूर्णमासे निर्वपेद् रुद्रो

VERSE: 2
वै तिष्यः सोमः पूर्णमासः साक्षादेव ब्रह्मवर्चसमव रुन्द्धे
परिश्रिते याजयति ब्रह्मवर्चसस्य परिगृहीत्यै
श्वेतायै श्वेतवत्सायै दुग्धम् मथितमाज्यमभवत्याज्यम् प्रोक्षणमाज्येन मार्जयन्ते यावदेव ब्रह्मवर्चसं तत् सर्वं करोत्यति ब्रह्मवर्चसं क्रियत इत्याहुः ।
ईश्वरो दुश्चर्मा भवितोरिति मानवी ऋचौ धाय्ये कुर्याद् यद् वै किं च मनुरवदत् तद् भेषजम् ।

VERSE: 3
भेषजमेवास्मै करोति
यदि बिभीयाद् दुश्चर्मा भविष्यामीति सोमापौष्णं चरुं निर्वपेत् सौम्यो वै देवतया पुरुषः पौष्णाः पशवः स्वयैवास्मै देवतया पशुभिस् त्वचं करोति न दुश्चर्मा भवति
सोमारौद्रं चरुं निर्वपेत् प्रजाकामः सोमो वै रेतोधा अग्निः प्रजानाम् प्रजनयिता सोम एवास्मै रेतो दधात्यग्निः प्रजाम् प्र जनयति विन्दते

VERSE: 4
प्रजाम् ।
सोमारौद्रं चरुं निर्वपेदभिचरन्त् सौम्यो वै देवतया पुरुष एष रुद्रो यदग्निः स्वाया एवैनं देवतायै निष्क्रीय रुद्रायापि दधाति ताजग् आर्तिमार्छति
सोमारौद्रं चरुं निर्वपेज् ज्योगामयावी सोमं वा एतस्य रसो गच्छत्यग्निं शरीरं यस्य ज्योग् आमयति सोमादेवास्य रसं निष्क्रीणात्यग्नेः शरीरमुत यदि

VERSE: 5
इतासुर् भवति जीवत्येव सोमारुद्रयोर्वा एतं ग्रसितं होता निष् खिदति स ईश्वर आर्तिमार्तोरनड्वान् होत्रा देयो वह्निर्वा अनड्वान् वह्निर् होता वह्निनैव वह्निमात्मानं स्पृणोति
सोमारौद्रं चरुं निर्वपेद् यः कामयेत स्वेऽस्मा आयतने भ्रातृव्यं जनयेयमिति वेदिम् परिगृह्यार्धमुद्धन्यादर्धं नार्धम् बर्हिष स्तृणीयादर्धं नार्धमिध्मस्याभ्यादध्यादर्धं न स्व एवास्मा आयतने भ्रातृव्यं जनयति ॥

2.2.11 अनुवाक 11
काम्या इष्टयः। ग्रामकामादीनामैन्द्रादीष्टिविधिः।

VERSE: 1
ऐन्द्रमेकादशकपालं निर्वपेन् मारुतं सप्तकपालं ग्रामकामः ।
इन्द्रं चैव मरुतश्च स्वेन भागधेयेनोपधावति
त एवास्मै सजातान् प्र यच्छन्ति
ग्राम्येव भवति ।
आहवनीय ऐन्द्रमधि श्रयति गार्हपत्ये मारुतम्
पापवस्यसस्य विधृत्यै
सप्तकपालो मारुतो भवति
सप्तगणा वै मरुतः ।
गणश एवास्मै सजातानव रुन्द्धे ।
अनूच्यमान आ सादयति
विशमेव

VERSE: 2
अस्मा अनुवर्त्मानं करोति ।
एतामेव निर्वपेद् यः कामयेत
क्षत्राय च विशे च समदं दध्यामिति ।
ऐन्द्रस्यावद्यन् ब्रूयात् ।
इन्द्रायानु ब्रूहीत्याश्राव्य ब्रूयात् ।
मरुतो यजेति
मारुतस्यावद्यन् ब्रूयात् ।
मरुद्भ्योऽनु ब्रूहीत्याश्राव्य ब्रूयात् ।
इन्द्रं यजेति
स्व एवैभ्यो भागधेये समदं दधाति
वितृंहाणास् तिष्ठन्ति ।
एतामेव

VERSE: 3
निर्वपेद् यः कामयेत
कल्पेरन्न् इति
यथादेवतमवदाय यथादेवतं यजेत् ।
भागधेयेनैवैनान् यथायथं कल्पयति
कल्पन्त एव ।
ऐन्द्रमेकादशकपालं निर्वपेद् वैश्वदेवं द्वादशकपालं ग्रामकामः ।
इन्द्रं चैव विश्वांश्च देवान्त् स्वेन भागधेयेनोपधावति
त एवास्मै सजातान् प्र यच्छन्ति
ग्राम्येव भवति ।
ऐन्द्रस्यावदाय वैश्वदेवस्याव द्येदथैन्द्रस्य

VERSE: 4
उपरिष्टात् ।
इन्द्रियेणैवास्मा उभयतः सजातान् परि गृह्णाति ।
उपाधाय्यपूर्वयं वासो दक्षिणा सजातानामुपहित्यै
पृश्नियै दुग्धे प्रैयंगवं चरुं निर्वपेन् मरुद्भ्यो ग्रामकामः
पृश्नियै वै पयसो मरुतो जाताः पृश्नियै प्रियंगवः ।
मारुताः खलु वै देवतया सजाताः ।
मरुत एव स्वेन भागधेयेनोपधावति
त एवास्मै सजातान् प्र यच्छन्ति
ग्राम्येव भवति
प्रियवती याज्यानुवाक्ये

VERSE: 5
भवतः प्रियमेवैनं समानानां करोति
द्विपदा पुरोऽनुवाक्या भवति द्विपद एवाव रुन्द्धे
चतुष्पदा याज्या चतुष्पद एव पशूनव रुन्द्धे
देवासुराः संयत्ता आसन्
ते देवा मिथो विप्रिया आसन्
तेऽन्योऽन्यस्मै ज्यैष्ठ्यायातिष्ठमानाश्चतुर्धा व्यक्रामन्नग्निर्वसुभिः सोमो रुद्रैरिन्द्रो मरुद्भिर्वरुण आदित्यैः
स इन्द्रः प्रजापतिमुपाधावत्
तम्

VERSE: 6
एतया संज्ञान्याऽयाजयत् ।
अग्नये वसुमते पुरोडाशमष्टाकपालं निरवपत् सोमाय रुद्रवते चरुमिन्द्राय मरुत्वते पुरोडाशमेकादशकपालं वरुणायादित्यवते चरुम् ।
ततो वा इन्द्रं देवा ज्यैष्ठ्यायाभि समजानत
यः समानैर् मिथो विप्रियः स्यात् तमेतया संज्ञान्या याजयेत् ।
अग्नये वसुमते पुरोडाशमष्टाकपालं निर्वपेत् सोमाय रुद्रवते चरुमिन्द्राय मरुत्वते पुरोडाशमेकादशकपालं वरुणायादित्यवते चरुम्
इन्द्रमेवैनम् भूतं ज्यैष्ठ्याय समाना अभि सं जानते
वसिष्ठः समानानाम् भवति ॥

2.2.12 अनुवाक 12
काम्येष्टियाज्यापुरोनुवाक्याः

VERSE: 1
हिरण्यगर्भः ।
आपो ह यत्
प्रजापते।
स वेद पुत्रः पितरं स मातरं स सूनुर् भुवत् स भुवत् पुनर्मघः । स द्याम् और्णोदन्तरिक्षं स सुवः स विश्वा भुवो अभवत् स आऽभवत् ॥
उदु त्यम् चित्रम् ।
स प्रत्नवन् नवीयसाऽग्ने द्युम्नेन संयता । बृहत् ततन्थ भानुना ॥
नि काव्या वेधसः शश्वतस्कर्हस्ते दधानः

VERSE: 2
नर्या पुरूणि । अग्निर् भुवद् रयिपती रयीणां सत्रा चक्राणो अमृतानि विश्वा ॥
हिरण्यपाणिमूतये सवितारमुप ह्वये । स चेत्ता देवता पदम् ॥
वाममद्य सवितर्वाममु श्वो दिवेदिवे वाममस्मभ्यं सावीः । वामस्य हि क्षयस्य देव भूरेरया धिया वामभाजः स्याम ॥
बड् इत्था पर्वतानां खिद्रम् बिभर्षि पृथिवि । प्र या भूमि प्रवत्वति मह्ना जिनोषि

VERSE: 3
महिनि ।
स्तोमासस् त्वा विचारिणि प्रति ष्टोभन्त्यक्तुभिः । प्र या वाजं न हेषन्तम् प्रेरुमस्यस्यर्जुनि ॥
ऋदूदरेण सख्या सचेय यो मा न रिष्येद्धर्यश्व पीतः । अयं यः सोमो न्यधाय्यस्मे तस्मा इन्द्रम् प्रतिरमेम्यच्छ ॥
आपान्तमन्युस् तृपलप्रभर्मा धुनिः शिमीवाञ् छरुमां ऋजीषी । सोमो विश्वान्यतसा वनानि नार्वाग् इन्द्रम् प्रतिमानानि देभुः ॥
प्र

VERSE: 4
सुवानः सोम ऋतयुश्चिकेतेन्द्राय ब्रह्म जमदग्निरर्चन् । वृषा यन्तासि शवसस् तुरस्यान्तर्यच्छ गृणते धर्त्रं दृंह ॥
सबाधस् ते मदं च शुष्मयं च ब्रह्म नरो ब्रह्मकृतः सपर्यन् । अर्को वा यत् तुरते सोमचक्षास् तत्रेद् इन्द्रो दधते पृत्सु तुर्याम् ॥
वषट् ते विष्णवास आ कृणोमि तन् मे जुषस्व शिपिविष्ट हव्यम् ।

VERSE: 5
वर्धन्तु त्वा सुष्टुतयो गिरो मे यूयम् पात स्वस्तिभिः सदा नः ॥
प्र तत् ते अद्य शिपिविष्ट नामार्यः शंसामि वयुनानि विद्वान् । तं त्वा गृणामि तवसमतवीयान् क्षयन्तमस्य रजसः पराके ॥
किमित् ते विष्णो परिचक्ष्यम् भूत् प्र यद् ववक्षे शिपिविष्टो अस्मि । मा वर्पो अस्मदप गूह एतद् यदन्यरूपः समिथे बभूथ ॥

VERSE: 6
अग्ने दा दाशुषे रयिं वीरवन्तम् परीणसम् । शिशीहि नः सूनुमतः ॥
दा नो अग्ने शतिनो दाः सहस्रिणो दुरो न वाजं श्रुत्या अपा वृधि । प्राची द्यावापृथिवी ब्रह्मणा कृधि सुवर् ण शुक्रमुषसो वि दिद्युतुः ॥
अग्निर् दा द्रविणं वीरपेशा अग्निर् ऋषिं यः सहस्रा सनोति । अग्निर् दिवि हव्यमा ततानाग्नेर् धामानि विभृता पुरुत्रा ॥
मा

VERSE: 7
नो मर्धीः ।
आ तू भर
घृतं न पूतं तनूररेपाः शुचि हिरण्यम् । तत् ते रुक्मो न रोचत स्वधावः
उभे सुश्चन्द्र सर्पिषो दर्वी श्रीणीष आसनि । उतो न उत् पुपूर्या उक्थेषु शवसस् पत इषं स्तोतृभ्य आ भर ॥
वायो शतं हरीणां युवस्व पोष्याणाम् । उत वा ते सहस्रिणो रथ आ यातु पाजसा ॥
प्र याभिः

VERSE: 8
यासि दाश्वांसमच्छा नियुद्भिर्वायविष्टये दुरोणे । नि नो रयिं सुभोजसं युवेह नि वीरवद् गव्यमश्वियं च राधः ॥
रेवतीर् नः सधमाद इन्द्रे सन्तु तुविवाजाः । क्षुमन्तो याभिर् मदेम ॥
रेवां इद् रेवतः स्तोता स्यात् त्वावतो मघोनः । प्रेदु हरिवः श्रुतस्य ॥



2.3 प्रपाठक: 3 काम्येष्टिविधानम्
2.3.1 अनुवाक 1
काम्या इष्टयः। भूतिकामादीनामादित्यचर्वादीष्टिविधिः।

VERSE: 1
आदित्येभ्यो भुवद्वद्भ्यश्चरुं निर्वपेद् भूतिकामः ।
आदित्या वा एतम् भूत्यै प्रति नुदन्ते योऽलम् भूत्यै सन् भूतिं न प्राप्नोति ।
आदित्यान् एव भुवद्वतः स्वेन भागधेयेनोपधावति
त एवैनम् भूतिं गमयन्ति
भवत्येव ।
आदित्येभ्यो धारयद्वद्भ्यश्चरुं निर्वपेदपरुद्धो वाऽपरुध्यमानो वा ।
आदित्या वा अपरोद्धार आदित्या अवगमयितारः ।
आदित्यान् एव धारयद्वतः

VERSE: 2
स्वेन भागधेयेनोपधावति
त एवैनं विशि दाध्रति ।
अनपरुध्यो भवति ।
अदितेऽनु मन्यस्वेत्यपरुध्यमानोऽस्य पदमा ददीत ।
इयं वा अदितिः ।
इयमेवास्मै राज्यमनु मन्यते
सत्याशीरित्याह
सत्यामेवाशिषं कुरुते ।
इह मन इत्याह
प्रजा एवास्मै समनसः करोति ।
उप प्रेत मरुतः

VERSE: 3
सुदानव एना विश्पतिनाऽभ्यमुं राजानमित्याह
मारुती वै विड्
ज्येष्ठो विश्पतिः ।
विशैवैनं राष्ट्रेन समर्धयति
यः परस्ताद् ग्राम्यवादी स्यात् तस्य गृहाद् व्रीहीना हरेत् ।
शुक्लांश्च कृष्णांश्च वि चिनुयात् ।
ये शुक्लाः स्युस् तमादित्यं चरुं निर्वपेत् ।
आदित्या वै देवतया विड्
विशमेवाव गच्छति ॥

VERSE: 4
अवगताऽस्य विड् अनवगतं राष्ट्रमित्याहुः ।
ये कृष्णाः स्युस् तम् वारुणं चरुं निर्वपेत् ।
वारुणं वै राष्ट्रम्
उभे एव विशं च राष्ट्रं चाव गच्छति
यदि नावगच्छेद् इममहमादित्येभ्यो भागं निर्वपाम्य्ऽआमुष्मादमुष्यै विशोऽवगन्तोरिति निर्वपेत् ।
आदित्या एवैनम् भागधेयम् प्रेप्सन्तो विशमव

VERSE: 5
गमयन्ति
यदि नावगच्छेदाश्वत्थान् मयूखान्त् सप्त मध्यमेषायामुप हन्यात् ।
इदमहमादित्यान् बध्नाम्यामुष्मादमुष्यै विशोऽवगन्तोरिति ।
आदित्या एवैनम् बद्धवीरा विशमव गमयन्ति
यदि नावगच्छेदेतमेवादित्यं चरुं निर्वपेत् ।
इध्मेऽपि मयूखान्त् सं नह्येत् ।
अनपरुध्यमेवाव गच्छति ।
आश्वत्था भवन्ति
मरुतां वा एतद् ओजो यदश्वत्थः ।
ओजसैव विशमव गच्छति
सप्त भवन्ति
सप्तगणा वै मरुतः ।
गणश एव विशमव गच्छति ॥

2.3.2 अनुवाक 2
काम्या इष्टयः। मृत्युभीतादीनां शतकृष्णलादीष्टिविधिः।

VERSE: 1
देवा वै मृत्योरबिभयुस्
ते प्रजापतिमुपाधावन्
तेभ्य एताम् प्राजापत्यां शतकृष्णलां निरवपत्
तयैवैष्वमृतमदधात् ।
यो मृत्योर् बिभीयात् तस्मा एताम् प्राजापत्यां शतकृष्णलां निर्वपेत्
प्रजापतिमेव स्वेन भागधेयेनोपधावति
स एवास्मिन्नायुर् दधाति
सर्वमायुरेति
शतकृष्णला भवति
शतायुः पुरुषः शतेन्द्रियः ।
आयुष्येवेन्द्रिये

VERSE: 2
प्रति तिष्ठति
घृते भवति ।
आयुर् वै घृतम्
अमृतं हिरण्यम्
आयुश्चैवास्मा अमृतं च समीची दधाति
चत्वारिचत्वारि कृष्णलान्यव द्यति चतुरवत्तस्याप्त्यै ।
एकधा ब्रह्मण उप हरति ।
एकधैव यजमान आयुर् दधाति ।
असावादित्यो न व्यरोचत
तस्मै देवाः प्रायश्चित्तिम् ऐच्छन्
तस्मा एतं सौर्यं चरुं निरवपन्
तेनैवास्मिन्

VERSE: 3
रुचमदधुः ।
यो ब्रह्मवर्चसकामः स्यात् तस्मा एतं सौर्यं चरुं निर्वपेत् ।
अमुमेवाऽऽदित्यं स्वेन भागधेयेनोपधावति
स एवास्मिन् ब्रह्मवर्चसं दधाति
ब्रह्मवर्चस्येव भवति ।
उभयतो रुक्मौ भवतः ।
उभयत एवास्मिन् रुचं दधाति
प्रयाजेप्रयाजे कृष्णलं जुहोति
दिग्भ्य एवास्मै ब्रह्मवर्चसमव रुन्द्धे ।
आग्नेयमष्टाकपालं निर्वपेत् सावित्रं द्वादशकपालम् भूम्यै

VERSE: 4
चरुं यः कामयेत
हिरण्यं विन्देय हिरण्यम् मोप नमेद् इति
यदाग्नेयो भवत्याग्नेयं वै हिरण्यं यस्यैव हिरण्यं तेनैवैनद् विन्दते
सावित्रो भवति सवितृप्रसूत एवैनद् विन्दते
भूम्यै चरुर् भवत्यस्यामेवैनद् विन्दते ।
उपैनं हिरण्यं नमति
वि वा एष इन्द्रियेण वीर्येणर्ध्यते यो हिरण्यं विन्दते ।
एताम्

VERSE: 5
एव निर्वपेद् धिरण्यं वित्त्वा
नेन्द्रियेण वीर्येण व्यृध्यते ।
एतामेव निर्वपेद् यस्य हिरण्यं नश्येत् ।
यदाग्नेयो भवत्याग्नेयं वै हिरण्यं यस्यैव हिरण्यं तेनैवैनद् विन्दति
सावित्रो भवति सवितृप्रसूत एवैनद् विन्दति
भूम्यै चरुर् भवत्यस्यां वा एतन् नश्यति यन् नश्यत्यस्यामेवैनद् विन्दति ।
इन्द्रः

VERSE: 6
त्वष्टुः सोममभीषहापिबत्
स विष्वङ् व्यार्छत्
स इन्द्रियेण सोमपीथेन व्यार्ध्यत
स यद् ऊर्ध्वमुदवमीत् ते श्यामाका अभवन् ।
स प्रजापतिमुपाधावत्
तस्मा एतं सोमेन्द्रं श्यामाकं चरुम् निरवपत् तेनैवास्मिन्न् इन्द्रियं सोमपीथमदधात् ।
वि वा एष इन्द्रियेण सोमपीथेनर्ध्यते यः सोमं वमिति
यः सोमवामी स्यात् तस्मै

VERSE: 7
एतं सोमेन्द्रं श्यामाकं चरुं निर्वपेत्
सोमं चैवेन्द्रं च स्वेन भागधेयेनोपधावति
तावेवास्मिन्न् इन्द्रियं सोमपीथं धत्तः ।
नेन्द्रियेण सोमपीथेन व्यृध्यते
यत् सौम्यो भवति सोमपीथमेवाव रुन्द्धे
यदैन्द्रो भवतीन्द्रियं वै सोमपीथ इन्द्रियमेव सोमपीथमव रुन्द्धे
श्यामाको भवति ।
एष वाव स सोमः ।

VERSE: 8
साक्षादेव सोमपीथमव रुन्द्धे ।
अग्नये दात्रे पुरोडाशमष्टाकपालं निर्वपेद् इन्द्राय प्रदात्रे पुरोडाशमेकादशकपालम् पशुकामः ।
अग्निरेवास्मै पशून् प्रजनयति वृद्धान् इन्द्रः प्र यच्छति
दधि मधु घृतमापो धाना भवन्ति ।
एतद् वै पशूनां रूपम् ।
रूपेणैव पशूनव रुन्द्धे
पञ्चगृहीतम् भवति
पाङ्क्ता हि पशवः ।
बहुरूपम् भवति
बहुरूपा हि पशवः ।

VERSE: 9
समृद्ध्यै ।
प्राजापत्यम् भवति
प्राजापत्या वै पशवः
प्रजापतिरेवास्मै पशून् प्र जनयति ।
आत्मा वै पुरुषस्य मधु
यन् मध्वग्नौ जुहोत्यात्मानमेव तद् यजमानोऽग्नौ प्र दधाति
पङ्क्त्यौ याज्यानुवाक्ये भवतः
पाङ्क्तः पुरुषः पाङ्क्ताः पशवः ।
आत्मानमेव मृत्योर् निष्क्रीय पशूनव रुन्द्धे ॥

2.3.3 अनुवाक 3
काम्या इष्टयः। यज्ञविभ्रष्टादीनामीष्टिविधिः।

VERSE: 1
देवा वै सत्त्रमासत ऋद्धिपरिमितं यशस्कामास्
तेषां सोमं राजानं यश आर्छत्
स गिरिमुदैत्
तमग्निरनूदैत्
तावग्नीषोमौ समभवताम् ।
ताविन्द्रो यज्ञविभ्रष्टोऽनु परैत्
तावब्रवीत् ।
याजयतम् मेति
तस्मा एतामिष्टिं निरवपताम्
आग्नेयमष्टाकपालम् ऐन्द्रमेकादशकपालं सौम्यं चरुम् ।
तयैवास्मिन् तेजः

VERSE: 2
इन्द्रियम् ब्रह्मवर्चसमधत्त्ताम् ।
यो यज्ञविभ्रष्टः स्यात् तस्मा एतामिष्टिं निर्वपेत् ।
आग्नेयमष्टाकपालम् ऐन्द्रमेकादशकपालं सौम्यं चरुम् ।
यदाग्नेयो भवति तेज एवास्मिन् तेन दधाति
यदैन्द्रो भवतीन्द्रियमेवास्मिन् तेन दधाति
यत् सौम्यो ब्रह्मवर्चसं तेन ।
आग्नेयस्य च सौम्यस्य चैन्द्रे समाश्लेषयेत्
तेजश्चैवास्मिन् ब्रह्मवर्चसं च समीची

VERSE: 3
दधाति ।
अग्नीषोमीयमेकादशकपालं निर्वपेद् यं कामो नोपनमेत् ।
आग्नेयो वै ब्राह्मणः
स सोमम् पिबति
स्वामेव देवतां स्वेन भागधेयेनोपधावति
सैवैनं कामेन समर्धयति ।
उपैनं कामो नमति ।
अग्नीषोमीयमष्टाकपालं निर्वपेद् ब्रह्मवर्चसकामः ।
अग्नीषोमावेव स्वेन भागधेयेनोपधावति
तावेवास्मिन् ब्रह्मवर्चसं धत्तः ।
ब्रह्मवर्चस्येव

VERSE: 4
भवति
यदष्टाकपालस् तेनाग्नेयश् ।
यच् छ्यामाकस् तेन सौम्यः
समृद्ध्यै
सोमाय वाजिने श्यामाकं चरुं निर्वपेद् यः क्लैब्याद् बिभीयात् ।
रेतो हि वा एतस्माद् वाजिनमपक्रामत्यथैष क्लैब्याद् बिभाय
सोममेव वाजिनं स्वेन भागधेयेनोपधावति
स एवास्मिन् रेतो वाजिनं दधाति
न क्लीबो भवति
ब्राह्मणस्पत्यमेकादशकपालं निर्वपेद् ग्रामकामः

VERSE: 5
ब्रह्मणस् पतिमेव स्वेन भागधेयेनोपधावति
स एवास्मै सजातान् प्र यच्छति
ग्राम्येव भवति
गणवती याज्यानुवाक्ये भवतः
सजातैरेवैनं गणवन्तं करोति ।
एतामेव निर्वपेद् यः कामयेत
ब्रह्मन् विशं वि नाशयेयमिति
मारुती याज्यानुवाक्ये कुर्यात् ।
ब्रह्मन्न् एव विशं वि नाशयति ॥

2.3.4 अनुवाक 4
काम्या इष्टयः। स्वर्गकामादीष्टिविधिः।

VERSE: 1
अर्यम्णे चरुं निर्वपेत् सुवर्गकामः ।
असौ वा आदित्योऽर्यमा ।
अर्यमणमेव स्वेन भागधेयेनोपधावति
स एवैनं सुवर्गं लोकं गमयति ।
अर्यम्णे चरुं निर्वपेद् यः कामयेत
दानकामा मे प्रजाः स्युरिति ।
असौ वा आदित्योऽर्यमा
यः खलु वै ददाति सोऽर्यमा ।
अर्यमणमेव स्वेन भागधेयेनोपधावति
स एव

VERSE: 2
अस्मै दानकामाः प्रजाः करोति
दानकामा अस्मै प्रजा भवन्ति ।
अर्यम्णे चरुं निर्वपेद् यः कामयेत
स्वस्ति जनतामियामिति ।
असौ वा आदित्योऽर्यमा ।
अर्यमणमेव स्वेन भागधेयेनोपधावति
स एवैनं तद् गमयति यत्र जिगमिषति ।
इन्द्रो वै देवानामानुजावर आसीत्
स प्रजापतिमुपाधावत्
तस्मा एतम् ऐन्द्रमानुषूकमेकादशकपालं निः

VERSE: 3
अवपत् तेनैवैनमग्रं देवतानाम् पर्यणयत् ।
बुध्नवती अग्रवती याज्यानुवाक्ये अकरोद् बुध्नादेवैनमग्रम् पर्यणयत् ।
यो राजन्य आनुजावरः स्यात् तस्मा एतम् ऐन्द्रमानुषूकमेकादशकपालं निर्वपेत् ।
इन्द्रमेव स्वेन भागधेयेनोपधावति स एवैनमग्रं समानानाम् परि णयति
बुध्नवती अग्रवती याज्यानुवाक्ये भवतो बुध्नादेवैनमग्रम्

VERSE: 4
परि णयति ।
आनुषूको भवत्येषा ह्येतस्य देवता य आनुजावरः
समृद्ध्यै
यो ब्राह्मण आनुजावरः स्यात् तस्मा एतम् बार्हस्पत्यमानुषूकं चरुं निर्वपेत् ।
बृहस्पतिमेव स्वेन भागधेयेनोपधावति स एवैनमग्रं समानानाम् परि णयति
बुध्नवती अग्रवती याज्यानुवाक्ये भवतो बुध्नादेवैनमग्रम् परि णयति ।
आनुषूको भवत्येषा ह्येतस्य देवता य आनुजावरः
समृद्ध्यै ॥

2.3.5 अनुवाक 5
काम्या इष्टयः। राजयक्ष्मगृहीतस्येष्टिविधिः।

VERSE: 1
प्रजापतेस् त्रयस्त्रिंशद् दुहितर आसन्
ताः सोमाय राज्ञेऽददात्
तासां रोहिणीमुपैत्
ता ईर्ष्यन्तीः पुनरगच्छन्
ता अन्वैत्
ताः पुनरयाचत
ता अस्मै न पुनरददात्
सोऽब्रवीत् ।
ऋतममीष्व यथा समावच्छ उपैष्याम्यथ ते पुनर् दास्यामीति
स ऋतमामीत्
ता अस्मै पुनरददात्
तासां रोहिणीमेवोपै

VERSE: 2
त्
तं यक्ष्म आर्छत् ।
राजानं यक्ष्म आरद् इति तद् राजयक्ष्मस्य जन्म यत् पापीयानभवत् तत् पापयक्ष्मस्य यज् जायाभ्योऽविन्दत् तज् जायेन्यस्य
य एवमेतेषां यक्ष्माणां जन्म वेद नैनमेते यक्ष्मा विन्दन्ति
स एता एव नमस्यन्न् उपाधावत्
ता अब्रुवन्
वरं वृणामहै समावच्छ एव न उपाय इति
तस्मा एतम्

VERSE: 3
आदित्यं चरुं निरवपन्
तेनैवैनम् पापात् स्रामादमुञ्चन्
यः पापयक्ष्मगृहीतः स्यात् तस्मा एतमादित्यं चरुं निर्वपेत् ।
अमुमेवैनमाप्यायमानमन्वा प्याययति
नवोनवो भवति जायमान इति पुरोऽनुवाक्या भवत्यायुरेवास्मिन् तया दधाति
यमादित्या अंशुमाप्याययन्तीति याज्यैवैनमेतया प्याययति ॥

2.3.6 अनुवाक 6
काम्या इष्टयः। अन्नादनशक्तिकामस्येष्टिविधिः।

VERSE: 1
प्रजापतिर् देवेभ्योऽन्नाद्यं व्यादिशत्
सोऽब्रवीत् ।
यद् इमाँल्लोकानभ्यतिरिच्यातै ।
तन् ममासद् इति
तद् इमाँल्लोकानभ्यत्यरिच्यतेन्द्रं राजानमिन्द्रमभिराजमिन्द्रं स्वराजानम् ।
ततो वै स इमाँल्लोकांस् त्रेधाऽदुहत्
तत् त्रिधातोस् त्रिधातुत्वम् ।
यं कामयेत ।
अन्नादः स्याद् इति तस्मा एतं त्रिधातुं निर्वपेद् इन्द्राय राज्ञे पुरोडाशम्

VERSE: 2
एकादशकपालमिन्द्रायाधिराजायेन्द्राय स्वराज्ञे ।
अयं वा इन्द्रो राजाऽयमिन्द्रोऽधिराजोऽसाविन्द्रः स्वराड्
इमान् एव लोकान्त् स्वेन भागधेयेनोपधावति
त एवास्मा अन्नम् प्र यच्छन्ति ।
अन्नाद एव भवति
यथा वत्सेन प्रत्तां गां दुह एवं एवेमाँल्लोकान् प्रत्तान् काममन्नाद्यं दुहे ।
उत्तानेषु कपालेष्वधि श्रयति ।
अयातयामत्वाय
त्रयः पुरोडाशा भवन्ति
त्रय इमे लोकाः ।
एषां लोकानामाप्त्यै ।
उत्तरौत्तरो ज्यायान् भवति ।
एवमिव हीमे लोकाः
समृद्ध्यै
सर्वेषामभिगमयन्नव द्यति ।
अच्छम्बट्कारम् ।
व्यत्यासं अन्वाह ।
अनिर्दाहाय ॥

2.3.7 अनुवाक 7
काम्या इष्टयः। इन्द्रियसामर्थ्यशरीरसामर्थ्यकामस्येष्टिविधिः।

VERSE: 1
देवासुराः संयत्ता आसन्
तान् देवानसुरा अजयन्
ते देवाः पराजिग्याना असुराणां वैश्यमुपायन्
तेभ्य इन्द्रियं वीर्यमपाक्रामत्
तद् इन्द्रोऽचायत्
तदन्वपाक्रामत्
तदवरुधं नाशक्नोत्
तदस्मादभ्यर्धोऽचरत्
स प्रजापतिमुपाधावत्
तमेतया सर्वपृष्ठयायाजयत्
तयैवास्मिन्न् इन्द्रियं वीर्यमदधात् ।
य इन्द्रियकामः

VERSE: 2
वीर्यकामः स्यात् तमेतया सर्वपृष्ठया याजयेत् ।
एता एव देवताः स्वेन भागधेयेनोपधावति
ता एवास्मिन्न् इन्द्रियं वीर्यं दधति
यद् इन्द्राय राथंतराय निर्वपति यदेवाग्नेस् तेजस् तदेवाव रुन्द्धे
यद् इन्द्राय बार्हताय यदेवेन्द्रस्य तेजस् तदेवाव रुन्द्धे
यद् इन्द्राय वैरूपाय यदेव सवितुस् तेजस् तत्

VERSE: 3
एवाव रुन्द्धे
यद् इन्द्राय वैराजाय यदेव धातुस् तेजस् तदेवाव रुन्द्धे
यद् इन्द्राय शाक्वराय यदेव मरुतां तेजस् तदेवाव रुन्द्धे
यद् इन्द्राय रैवताय यदेव बृहस्पतेस् तेजस् तदेवाव रुन्द्धे ।
उत्तानेषु कपालेष्वधि श्रयति ।
अयातयामत्वाय
द्वादशकपालः पुरोडाशः

VERSE: 4
भवति
वैश्वदेवत्वाय
समन्तम् पर्यवद्यति
समन्तमेवेन्द्रियं वीर्यं यजमाने दधाति
व्यत्यासमन्वाह ।
अनिर्दाहाय ।
अश्व ऋषभो वृष्णिर्वस्तः सा दक्षिणा वृषत्वाय।
एतयैव यजेताभिशस्यमानः ।
एताश्चेद् वा अस्य देवता अन्नमदन्त्यदन्त्य् उवेवास्य मनुष्याः ॥

2.3.8 अनुवाक 8
काम्या इष्टयः। चक्षुष्कामस्येष्टिविधिः।

VERSE: 1
रजनो वै कौणेयः क्रतुजितं जानकिं चक्षुर्वन्यमयात्
तस्मा एतामिष्टिं निरवपत् ।
अग्नये भ्राजस्वते पुरोडाशमष्टाकपालं सौर्यं चरुमग्नये भ्राजस्वते पुरोडाशमष्टाकपालम् ।
तयैवास्मिञ् चक्षुरदधात् ।
यश्चक्षुकामः स्यात् तस्मा एतामिष्टिं निर्वपेत् ।
अग्नये भ्राजस्वते पुरोडाशमष्टाकपालं सौर्यं चरुमग्नये भ्राजस्वते पुरोडाशमष्टाकपालम्
अग्नेर् वै चक्षुषा मनुष्या वि

VERSE: 2
पश्यन्ति सूर्यस्य देवाः ।
अग्निं चैव सूर्यं च स्वेन भागधेयेनोपधावति
तावेवास्मिञ् चक्षुर् धत्तश्चक्षुष्मान् एव भवति
यदाग्नेयौ भवतश्चक्षुषी एवास्मिन् तत् प्रति दधाति
यत् सौर्यो नासिकां तेन ।
अभितः सौर्यमाग्नेयौ भवतस्
तस्मादभितो नासिकां चक्षुषी
तस्मान् नासिकया चक्षुषी विधृते
समानी याज्यानुवाक्ये भवतः
0 समानं हि चक्षुः समृद्ध्यै ।
उदु त्यं जातवेदसम् ।
सप्त त्वा हरितो रथे
चित्रं देवानामुदगादनीकमिति पिण्डान् प्र यच्छति
चक्षुरेवास्मै प्र यच्छति
यदेव तस्य तत् ॥

2.3.9अनुवाक 9
काम्या इष्टयः। सांग्रहणीष्टिविधिः।

VERSE: 1
ध्रुवोऽसि ध्रुवोऽहं सजातेषु भूयासं धीरश्चेत्ता वसुविद्
ध्रुवोऽसि ध्रुवोऽहं सजातेषु भूयासमुग्रश्चेत्ता वसुविद्
ध्रुवोऽसि ध्रुवोऽहं सजातेषु भूयासमभिभूश्चेत्ता वसुविद्
आमनमस्यामनस्य देवा ये सजाताः कुमाराः समनसस् तानहं कामये हृदा ते मां कामयन्तां हृदा तान् म आमनसः कृधि स्वाहा ।
ऽऽआमनमसि

VERSE: 2
आमनस्य देवा याः स्त्रियः समनसस् ता अहं कामये हृदा ता मां कामयन्तां हृदा ता म आमनसः कृधि स्वाहा
वैश्वदेवीं सांग्रहणीं निर्वपेद् ग्रामकामः ।
वैश्वदेवा वै सजाताः ।
विश्वान् एव देवान्त् स्वेन भागधेयेनोपधावति
त एवास्मै सजातान् प्र यच्छन्ति
ग्राम्येव भवति
सांग्रहणी भवति
मनोग्रहणं वै संग्रहणम्
मन एव सजातानाम्

VERSE: 3
गृह्णाति
ध्रुवोऽसि ध्रुवोऽहं सजातेषु भूयासमिति परिधीन् परि दधाति ।
आशिषमेवैतामा शास्ते ।
अथो एतदेव सर्वं सजातेष्वधि भवति यस्यैवं विदुष एते परिधयः परिधीयन्ते ।
आमनमस्यामनस्य देवा इति तिस्र आहुतीर् जुहोति ।
एतावन्तो वै सजाता ये महान्तो ये क्षुल्लका याः स्त्रियः
तान् एवाव रुन्द्धे
त एनमवरुद्धा उप तिष्ठन्ते ॥

2.3.10 अनुवाक 10
काम्या इष्टयः। आयुष्कामेष्टिमन्त्राः।

VERSE: 1
यन् नवमैत् तन् नवनीतमभवद् यदसर्पत् तत् सर्पिरभवद् यदध्रियत तद् घृतमभवत् ।
अश्विनोः प्राणोऽसि तस्य ते दत्तां ययोः प्राणोऽसि स्वाहेन्द्रस्य प्राणोऽसि तस्य ते ददातु यस्य प्राणोऽसि स्वाहा मित्रावरुणयोः प्राणोऽसि तस्य ते दत्तां यस्य प्राणोऽसि स्वाहा विश्वेषां देवानाम् प्राणोऽसि ॥

VERSE: 2
तस्य ते ददतु येषाम् प्राणोऽसि स्वाहा
घृतस्य धाराममृतस्य पन्थामिन्द्रेण दत्ताम् प्रयताम् मरुद्भिः । तत् त्वा विष्णुः पर्यपश्यत् तत् त्वेडा गव्यैरयत्
पावमानेन त्वा स्तोमेन गायत्रस्य वर्तन्योपांशोर्वीर्येण देवस् त्वा सवितोत् सृजतु जीवातवे जीवनस्यायै बृहद्रथन्तरयोस् त्वा स्तोमेन त्रिष्टुभो वर्तन्या शुक्रस्य वीर्येण देवस् त्वा सवितोत्

VERSE: 3
सृजतु जीवातवे जीवनस्याया अग्नेस् त्वा मात्रया जगत्यै वर्तन्याग्रयणस्य वीर्येण देवस् त्वा सवितोत् सृजतु जीवातवे जीवनस्यायै ।
इममग्न आयुषे वर्चसे कृधि प्रियं रेतो वरुण सोम राजन् । मातेवास्मा अदिते शर्म यच्छ विश्वे देवा जरदष्टिर्यथासत् ॥
अग्निरायुष्मान्त् स वनस्पतिभिरायुष्मान् तेन त्वाऽऽयुषाऽऽयुष्मन्तं करोमि सोम आयुष्मान्त् स ओषधीभिर्यज्ञ आयुष्मान्त् स दक्षिणाभिर् ब्रह्माऽऽयुष्मत् तद् ब्राह्मणैरायुष्मद् देवा आयुष्मन्तस् तेऽमृतेन पितर आयुष्मन्तस् ते स्वधयाऽऽयुष्मन्तस् तेन त्वाऽऽयुषायुष्मन्तं करोमि ॥

2.3.11 अनुवाक 11
काम्या इष्टयः। आयुष्कामेष्टिविधिः।

VERSE: 1
अग्निं वा एतस्य शरीरं गच्छति सोमं रसो वरुण एनं वरुणपाशेन गृह्णाति सरस्वतीं वाग् अग्नाविष्णू आत्मा यस्य ज्योग् आमयति । यो ज्योगामयावी स्याद् यो वा कामयेत
सर्वमायुरियामिति तस्मा एतामिष्टिं निर्वपेद्
आग्नेयमष्टाकपालं सौम्यं चरुं वारुणं दशकपालं सारस्वतं चरुमाग्नावैष्णवमेकादशकपालम्
अग्नेरेवास्य शरीरं निष्क्रीणाति सोमाद् रसम् ।

VERSE: 2
वरुणेनैवैनं वरुणपाशान् मुञ्चति सारस्वतेन वाचं दधाति ।
अग्निः सर्वा देवता विष्णुर्यज्ञो देवताभिश्चैवैनं यज्ञेन च भिषज्यत्य् उत यदीतासुर् भवति जीवत्येव । यन् नवमैत् तन् नवनीतमभवद् इत्याज्यमवेक्षते
रूपमेवास्यैतन् महिमानं व्याचष्टे ।
अश्विनोः प्राणोऽसीत्याहाश्विनौ वै देवानाम्

VERSE: 3
भिषजौ ताभ्यामेवास्मै भेषजं करोति ।
इन्द्रस्य प्राणोऽसीत्याह ।
इन्द्रियमेवास्मिन्न् एतेन दधाति
मित्रावरुणयोः प्राणोऽसीत्याह
प्राणापानावेवास्मिन्न् एतेन दधाति
विश्वेषां देवानाम् प्राणोऽसीत्याह वीर्यमेवास्मिन्न् एतेन दधाति
घृतस्य धाराममृतस्य पन्थामित्याह
यथायजुरेवैतत्
पावमानेन त्वा स्तोमेनेति

VERSE: 4
आह
प्राणमेवास्मिन्न् एतेन दधाति
बृहद्रथन्तरयोस् त्वा स्तोमेनेत्याह ।
ओज एवास्मिन्न् एतेन दधात्यग्नेस् त्वा मात्रयेत्याहाऽऽत्मानमेवास्मिन्न् एतेन दधाति ।
ऋत्विजः पर्याहुर्यावन्त एवर्त्विजस् त एनम् भिषज्यन्ति
ब्रह्मणो हस्तमन्वारभ्य पर्याहुरेकधैव यजमान आयुर् दधति
यदेव तस्य तत् ।
हिरण्याद्

VERSE: 5
घृतं निष् पिबत्यायुर् वै घृतममृतं हिरण्यममृतादेवायुर् निष् पिबति
शतमानम् भवति शतायुः पुरुषः शतेन्द्रिय आयुष्येवेन्द्रिये प्रति तिष्ठति ।
अथो खलु यावतीः समा एष्यन् मन्येत तावन्मानं स्यात् समृद्ध्यै ।
इममग्न आयुषे वर्चसे कृधीत्याहायुरेवास्मिन् वर्चो दधाति । विश्वे देवा जरदष्टिर्यथासद् इत्याह
जरदष्टिमेवैनं करोति ।
अग्निरायुष्मान् इति हस्तं गृह्णाति ।
एते वै देवा आयुष्मन्तस् त एवास्मिन्नायुर् दधति सर्वमायुरेति ॥

2.3.12 अनुवाक 12
काम्या इष्टयः। अश्वदानवत इष्टिविधिः।

VERSE: 1
प्रजापतिर्वरुणायाश्वमनयत्
स स्वां देवतामार्छत्
स पर्यदीर्यत
स एतं वारुणं चतुष्कपालमपश्यत्
तं निरवपत्
ततो वै स वरुणपाशादमुच्यत
वरुणो वा एतं गृह्णाति योऽश्वम् प्रतिगृह्णाति
यावतोऽश्वान् प्रतिगृह्णीयात् तावतो वारुणाञ् चतुष्कपालान् निर्वपेत् ।
वरुणमेव स्वेन भागधेयेनोपधावति
स एवैनं वरुणपाशान् मुञ्चति ।

VERSE: 2
चतुष्कपाला भवन्ति
चतुष्पाद् ध्यश्वः
समृद्ध्यै ।
एकमतिरिक्तं निर्वपेद् यमेव प्रतिग्राही भवति यं वा नाध्येति
तस्मादेव वरुणपाशान् मुच्यते
यद्यपरम् प्रतिग्राही स्यात् सौर्यमेककपालमनु निर्वपेत् ।
अमुमेवाऽऽदित्यमुच्चारं कुरुते ।
अपोऽवभृथमवैति ।
अप्सु वै वरुणः
साक्षादेव वरुणमव यजते ।
1 अपोनप्त्रीयं चरुम् पुनरेत्य निर्वपेत् ।
2 अप्सुयोनिर्वा अश्वः
3 स्वामेवैनं योनिं गमयति
4 स एनं शान्त उप तिष्ठते ॥

2.3.13अनुवाक 13
काम्या इष्टयः। पाप्मना गृहीतस्येष्टिविधिः।

VERSE: 1
या वामिन्द्रावरुणा यतव्या तनूस् तयेममंहसो मुञ्चतम् ।
या वामिन्द्रावरुणा सहस्या रक्षस्या तेजस्या तनूस् तयेममंहसो मुञ्चतम् ।
यो वामिन्द्रावरुणावग्नौ स्रामस् तं वामेतेनाव यजे
यो वामिन्द्रावरुणा द्विपात्सु पशुषु चतुष्पात्सु गोष्ठे गृहेष्वप्स्व् ओषधीषु वनस्पतिषु स्रामस् तं वामेतेनाव यजे ।
इन्द्रो वा एतस्य

VERSE: 2
इन्द्रियेणप क्रामति वरुण एनं वरुणपाशेन गृह्णाति यः पाप्मना गृहीतो भवति
यः पाप्मना गृहीतः स्यात् तस्मा एताम् ऐन्द्रावरुणीम् पयस्यां निर्वपेद् इन्द्र एवास्मिन्न् इन्द्रियं दधाति वरुण एनं वरुणपाशान् मुञ्चति
पयस्या भवति पयो हि वा एतस्मादपक्रामत्यथैष पाप्मना गृहीतो यत् पयस्या भवति पय एवास्मिन् तया दधाति
पयस्यायाम्

VERSE: 3
पुरोडाशमव दधात्यात्मन्वन्तमेवैनं करोत्यथो आयतनवन्तमेव
चतुर्धा व्यूहति दिक्ष्वेव प्रति तिष्ठति
पुनः समूहति दिग्भ्य एवास्मै भेषजं करोति
समूह्याव द्यति यथाऽऽविद्धं निष्कृन्तति तादृग् एव तत् ।
यो वामिन्द्रावरुणावग्नौ स्रामस् तं वामेतेनाव यज इत्याह दुरिष्ट्या एवैनम् पाति
यो वामिन्द्रावरुणा द्विपात्सु पशुषु स्रामस् तं वामेतेनाव यज इत्याहैतावतीर्वा आप ओषधयो वनस्पतयः प्रजाः पशव उपजीवनीयास् ता एवास्मै वरुणपाशान् मुञ्चति ॥

2.3.14 अनुवाक 14
काम्येष्टियाज्यापुरोनुवाक्याः

VERSE: 1
स प्रत्नवत् ।
नि काव्या ।
इन्द्रं वो विश्वतस् परि ।
इन्द्रं नरः ।
त्वं नः सोम विश्वतो रक्षा राजन्नघायतः । न रिष्येत् त्वावतः सखा ॥
या ते धामानि दिवि या पृथिव्यां या पर्वतेष्व् ओषधीष्वप्सु । तेभिर् नो विश्वैः सुमना अहेडन् राजन्त् सोम प्रति हव्या गृभाय ॥
अग्नीषोमा सवेदसा सहूती वनतं गिरः । सं देवत्रा बभूवथुः ॥
युवम्

VERSE: 2
एतानि दिवि रोचनान्यग्निश्च सोम सक्रतू अधत्तम् । युवं सिन्धूंरभिशस्तेरवद्यादग्नी षोमावमुञ्चतं गृभीतान् ॥
अग्नीषोमाविमं सु मे शृणुतं वृषणा हवम् । प्रति सूक्तानि हर्यतम् भवतं दाशुषे मयः ॥
आऽन्यं दिवो मातरिश्वा जभाराऽमथ्नादन्यम् परि श्येनो अद्रेः । अग्नीषोमा ब्रह्मणा वावृधानोरुं यज्ञाय चक्रथुरु लोकम् ॥
अग्नीषोमा हविषः प्रस्थितस्य वीतम्

VERSE: 3
हर्यतं वृषणा जुषेथाम् । सुशर्माणा स्ववसा हि भूतमथा धत्तं यजमानाय शं योः ॥
आ प्यायस्व
सं ते ॥
गणानां त्वा गणपतिं हवामहे कविं कवीनामुपमश्रवस्तमम् । ज्येष्ठराजम् ब्रह्मणाम् ब्रह्मणस् पत आ नः शृण्वन्न् ऊतिभिः सीद सादनम् ॥
स इज् जनेन स विशा स स जन्मना स पुत्रैर्वाजम् भरते धना नृभिः । देवानां यः पितरमाविवासति ॥

VERSE: 4
श्रद्धामना हविषा ब्रह्मणस् पतिम् ॥
स सुष्टुभा स ऋक्वता गणेन वलं रुरोज फलिगं रवेण । बृहस्पतिरुस्रिया हव्यसूदः कनिक्रदद् वावशतीरुदाजत् ॥
मरुतो यद् ध वो दिवः ।
या वः शर्म ॥
अर्यमाऽऽ याति वृषभस् तुविष्मान् दाता वसूनाम् पुरुहूतो अर्हन् । सहस्राक्षो गोत्रभिद् वज्रबाहुरस्मासु देवो द्रविणं दधातु ॥
ये तेऽर्यमन् बहवो देवयानाः पन्थानः

VERSE: 5
राजन् दिव आचरन्ति । तेभिर् नो देव महि शर्म यच्छ शं न एधि द्विपदे शं चतुष्पदे ॥
बुध्नादग्रमङ्गिरोभिर् गृणानो वि पर्वतस्य दृंहितान्य् ऐरत् । रुजद् रोधांसि कृत्रिमाण्येषां सोमस्य ता मद इन्द्रश्चकार ॥
बुध्नादग्रेण वि मिमाय मानैर्वज्रेण खान्यतृणन् नदीनाम् । वृथासृजत् पथिभिर् दीर्घयाथैः सोमस्य ता मद इन्द्रश्चकार ॥

VERSE: 6
प्र यो जज्ञे विद्वां अस्य बन्धुं विश्वानि देवो जनिमा विवक्ति । ब्रह्म ब्रह्मण उज् जभार मध्यन् नीचादुच्चा स्वधयाऽभि प्र तस्थौ ॥
महान् मही अस्तभायद् वि जातो द्यां सद्म पार्थिवं च रजः । स बुध्नादाष्ट जनुषाभ्यग्रम् बृहस्पतिर् देवता यस्य सम्राट् ॥
बुध्नाद् यो अग्रमभ्यर्त्योजसा बृहस्पतिमा विवासन्ति देवाः । भिनद् वलं वि पुरो दर्दरीति कनिक्रदत् सुवरपो जिगाय ॥


2.4 प्रपाठक: 4 काम्येष्टिविधानम्
2.4.1अनुवाक 1
काम्या इष्टयः। भ्रातृव्यवत इष्टिविधिः।

VERSE: 1
देवा मनुष्याः पितरस् तेऽन्यत आसन्नसुरा रक्षांसि पिशाचास् तेऽन्यतस्
तेषां देवानामुत यदल्पं लोहितमकुर्वन् तद् रक्षांसि रात्रीभिरसुभ्नन्
तान्त् सुब्धान् मृतानभि व्यौच्छत्
ते देवा अविदुः ।
यो वै नोऽयम् म्रियते रक्षांसि वा इमं घ्नन्तीति
ते रक्षांस्य् उपामन्त्रयन्त तान्यब्रुवन्
वरं वृणामहै यत्

VERSE: 2
असुराञ् जयाम तन् नः सहासद् इति
ततो वै देवा असुरानजयन्
तेऽसुराञ् जित्वा रक्षांस्यपानुदन्त
तानि रक्षांसि ।
अनृतमकर्तेति समन्तं देवान् पर्यविशन्
ते देवा अग्नावनाथन्त
तेऽग्नये प्रवते पुरोडाशमष्टाकपालं निरवपन्नग्नये विबाधवतेऽग्नये प्रतीकवते
यदग्नये प्रवते निरवपन् यान्येव पुरस्ताद् रक्षांसि

VERSE: 3
आसन् तानि तेन प्राणुदन्त
यदग्नये विबाधवते यान्येवाभितो रक्षांस्यासन् तानि तेन व्यबाधन्त
यदग्नये प्रतीकवते यान्येव पश्चाद् रक्षांस्यासन् तानि तेनापानुदन्त
ततो देवा अभवन् परासुराः ।
यो भ्रातृव्यवान्त् स्यात् स स्पर्धमान एतयेष्ट्या यजेत ।
अग्नये प्रवते पुरोडाशमष्टाकपालं निर्वपेदग्नये विबाधवते

VERSE: 4
अग्नये प्रतीकवते
यदग्नये प्रवते निर्वपति य एवास्माच् छ्रेयान् भ्रातृव्यस् तं तेन प्र णुदते
यदग्नये विबाधवते य एवैनेन सदृङ् तं तेन वि बाधते
यदग्नये प्रतीकवते य एवास्मात् पापीयान् तं तेनाप नुदते
प्र श्रेयांसम् भ्रातृव्यं नुदतेति सदृशं क्रामति नैनम् पापीयानाप्नोति य एवं विद्वान् एतयेष्ट्या यजते ॥

2.4.2 अनुवाक 2
काम्या इष्टयः। विजयार्थेष्टिः

VERSE: 1
देवासुराः संयत्ता आसन्
ते देवा अब्रुवन्
यो नो वीर्यावत्तमस् तमनु समारभामहा इति
त इन्द्रमब्रुवन्
त्वं वै नो वीर्यावत्तमोऽसि त्वामनु समारभामहा इति
सोऽब्रवीत्
तिस्रो म इमास् तनुवो वीर्यावतीस् ताः प्रीणीताथासुरानभि भविष्यथेति
ता वै ब्रूहीत्यब्रुवन्
इयमंहो मुग् इयं विमृधेयमिन्द्रियावती

VERSE: 2
इत्यब्रवीत्
त इन्द्रायांहोमुचे पुरोडाशमेकादशकपालं निरवपन्न् इन्द्राय वैमृधायेन्द्रायेन्द्रियावते
यद् इन्द्रायांहोमुचे निरवपन्नंहस एव तेनामुच्यन्त
यद् इन्द्राय वैमृधाय मृध एव तेनापाघ्नत
यद् इन्द्रायेन्द्रियावत इन्द्रियमेव तेनात्मन्नदधत
त्रयस्त्रिंशत्कपालम् पुरोडाशं निरवपन्
त्रयस्त्रिंशद् वै देवतास् ता इन्द्र आत्मन्ननु समारम्भयत भूत्यै ।

VERSE: 3
तां वाव देवा विजितिमुत्तमामसुरैर् व्यजयन्त
यो भ्रातृव्यवान्त् स्यात् स स्पर्धमान एतयेष्ट्या यजेतेन्द्रायांहोमुचे पुरोडाशमेकादशकपालं निर्वपेद् इन्द्राय वैमृधायेन्द्रायेन्द्रियावते ।
अंहसा वा एष गृहीतो यस्माच् छ्रेयान् भ्रातृव्यः ।
यद् इन्द्रायांहोमुचे निर्वपत्यंहस एव तेन मुच्यते
मृधा वा एषोऽभिषण्णो यस्मात् समानेष्वन्यः श्रेयान् उत

VERSE: 4
अभ्रातृव्यः ।
यद् इन्द्राय वैमृधाय मृध एव तेनाप हते
यद् इन्द्रायेन्द्रियावत इन्द्रियमेव तेनात्मन् धत्ते
त्रयस्त्रिंशत्कपालम् पुरोडाशं निर्वपति
त्रयस्त्रिंशद् वै देवतास्
ता एव यजमान आत्मन्ननु समारम्भयते भूत्यै
सा वा एषा विजितिर् नामेष्टिः ।
य एवं विद्वान् एतयेष्ट्या यजत उत्तमामेव विजितिम् भ्रातृव्येण वि जयते ॥

2.4.3 अनुवाक 3
काम्या इष्टयः। संवर्गेष्टिः।

VERSE: 1
देवासुराः संयत्ता आसन्
तेषां गायत्र्य् ओजो बलमिन्द्रियं वीर्यम् प्रजाम् पशून्त् संगृह्यादायापक्रम्यातिष्ठत्
तेऽमन्यन्त
यतरान् वा इयं उपावर्त्स्यति त इदम् भविष्यन्तीति
तां व्यह्वयन्त विश्वकर्मन्न् इति देवा दाभीत्यसुराः
सा नान्यतरांश्चनोपावर्तत
ते देवा एतद् यजुरपश्यन् ।
ओजोऽसि सहोऽसि बलमसि ।

VERSE: 2
भ्राजोऽसि देवानां धाम नामासि विश्वमसि विश्वायुः सर्वमसि सर्वायुरभिभूः ।
इति वाव देवा असुराणामोजो बलमिन्द्रियं वीर्यम् प्रजाम् पशूनवृञ्जत
यद् गायत्र्यपक्रम्यातिष्ठत् तस्मादेतां गायत्रीतीष्टिमाहुः
सम्वत्सरो वै गायत्री
संवत्सरो वै तदपक्रम्यातिष्ठत् ।
यदेतया देवा असुराणामोजो बलमिन्द्रियं वीर्यम्

VERSE: 3
प्रजाम् पशूनवृञ्जत तस्मादेतां संवर्ग इतीष्टिमाहुः ।
यो भ्रातृव्यवान्त् स्यात् स स्पर्धमान एतयेष्ट्या यजेत ।
अग्नये संवर्गाय पुरोडाशमष्टाकपालं निर्वपेत्
तं शृतमासन्नमेतेन यजुषाभि मृशेत् ।
ओज एव बलमिन्द्रियं वीर्यम् प्रजाम् पशून् भ्रातृव्यस्य वृङ्क्ते
भवत्यात्मना परास्य भ्रातृव्यो भवति ॥

2.4.4 अनुवाक 4
काम्या इष्टयः। गार्मुतश्चरुः।

VERSE: 1
प्रजापतिः प्रजा असृजत
ता अस्मात् सृष्टाः पराचीरायन्
ता यत्रावसन् ततो गर्मुदुदतिष्ठत्
ता बृहस्पतिश्चान्ववैताम् ।
सोऽब्रवीद् बृहस्पतिः ।
अनया त्वा प्र तिष्ठान्यथ त्वा प्रजा उपावर्त्स्यन्तीति
तम् प्रातिष्ठत्
ततो वै प्रजापतिम् प्रजा उपावर्तन्त
यः प्रजाकामः स्यात् तस्मा एतम् प्राजापत्यं गार्मुतं चरुं निर्वपेत्
प्रजापतिम्

VERSE: 2
एव स्वेन भागधेयेनोपधावति
स एवास्मै प्रजाम् प्र जनयति
प्रजापतिः पशूनसृजत तेऽस्मात् सृष्टाः पराञ्च आयन्
ते यत्रावसन् ततो गर्मुदुदतिष्ठत्
तान् पूषा चान्ववैताम् ।
सोऽब्रवीत् पूषा ।
अनया मा प्र तिष्ठाथ त्वा पशव उपावर्त्स्यन्तीति
माम् प्र तिष्ठेति सोमोऽब्रवीन् मम वै

VERSE: 3
अकृष्टपच्यमिति ।
उभौ वाम् प्र तिष्ठानीत्यब्रवीत्
तौ प्रातिष्ठत्
ततो वै प्रजापतिम् पशव उपावर्तन्त
यः पशुकामः स्यात् तस्मा एतं सोमापौष्णं गार्मुतं चरुं निर्वपेत्
सोमापूषणावेव स्वेन भागधेयेनोपधावति
तावेवास्मै पशून् प्र जनयतः
सोमो वै रेतोधाः
पूषा पशूनाम् प्रजनयिता
सोम एवास्मै रेतो दधाति पूषा पशून् प्र जनयति ॥

2.4.5 अनुवाक 5
काम्या इष्टयः। चित्रायागः।

VERSE: 1
अग्ने गोभिर् न आ गहीन्दो पुष्ट्या जुषस्व नः । इन्द्रो धर्ता गृहेषु नः ॥
सविता यः सहस्रियः स नो गृहेषु रारणत् । आ पूषा एत्वा वसु ॥
धाता ददातु नो रयिमीशानो जगतस् पतिः । स नः पूर्णेन वावनत् ॥
त्वष्टा यो वृषभो वृषा स नो गृहेषु रारणत् । सहस्रेणायुतेन च ॥
येन देवा अमृतम्

VERSE: 2
दीर्घं श्रवो दिव्य् ऐरयन्त । रायस् पोष त्वमस्मभ्यं गवां कुल्मिं जीवस आ युवस्व ॥
अग्निर् गृहपतिः सोमो विश्ववनिः सविता सुमेधाः स्वाहा ।
अग्ने गृहपते यस् ते घृत्यो भागस् तेन सह ओज आक्रममाणाय धेहि श्रेष्ठ्यात् पथो मा योषं मूर्धा भूयासं स्वाहा ॥

2.4.6 अनुवाक 6
काम्या इष्टयः। चित्रायागः

VERSE: 1
चित्रया यजेत पशुकामः ।
इयं वै चित्रा
यद् वा अस्यां विश्वम् भूतमधि प्रजायते तेनेयं चित्रा
य एवं विद्वांश्चित्रया पशुकामो यजते प्र प्रजया पशुभिर् मिथुनैर् जायते
प्रैवाऽऽग्नेयेन वापयति
रेतः सौम्येन दधाति
रेत एव हितं त्वष्टा रूपाणि वि करोति
सारस्वतौ भवत एतद् वै दैव्यम् मिथुनं दैव्यमेवास्मै

VERSE: 2
मिथुनम् मध्यतो दधाति पुष्ट्यै प्रजननाय
सिनीवाल्यै चरुर् भवति वाग् वै सिनीवाली पुष्टिः खलु वै वाक् पुष्टिमेव वाचमुपैति ।
ऐन्द्र उत्तमो भवति तेनैव तन् मिथुनम् ।
सप्तैतानि हवींषि भवन्ति
सप्त ग्राम्याः पशवः सप्तारण्याः सप्त छन्दांसि ।
उभयस्यावरुद्ध्यै ।
अथैता आहुतीर् जुहोति ।
एते वै देवाः पुष्टिपतयस्
त एवास्मिन् पुष्टिं दधति
पुष्यति प्रजया पशुभिः ।
त एवास्मिन् पुष्टिं दधति
पुष्यति प्रजया पशुभिः ।
अथो यदेता आहुतीर् जुहोति प्रतिष्ठित्यै ॥

2.4.7 अनुवाक 7
काम्या इष्टयः। कारीरीष्टिः।

VERSE: 1
मारुतमसि मरुतामोजोऽपां धाराम् भिन्द्धि
रमयत मरुतः श्येनमायिनम् मनोजवसं वृषणं सुवृक्तिम् । येन शर्ध उग्रमवसृष्टमेति तदश्विना परि धत्तं स्वस्ति ।
पुरोवातो वर्षञ् जिन्वरावृत् स्वाहा वातावद् वर्षन्न् उग्ररावृत् स्वाहा स्तनयन् वर्षन् भीमरावृत् स्वाहानशन्यवस्फूर्जन् दिद्युद् वर्षन् त्वेषरावृत् स्वाहातिरात्रं वर्षन् पूर्तिरावृत्

VERSE: 2
स्वाहा बहु हायमवृषाद् इति श्रुतरावृत् स्वाहाऽऽतपति वर्षन् विराड् आवृत् स्वाहावस्फूर्जन् दिद्युद् वर्षन् भूतरावृत् स्वाहा
मान्दा वाशाः शुन्ध्यूरजिराः । ज्योतिष्मतीस् तमस्वरीरुन्दतीः सुफेनाः । मित्रभृतः क्षत्रभृतः सुराष्ट्रा इह मावत
वृष्णो अश्वस्य संदानमसि वृष्ट्यै त्वोप नह्यामि ॥

2.4.8 अनुवाक 8
काम्या इष्टयः। कारीर्यां अवशिष्टमन्त्राः

VERSE: 1
देवा वसव्या अग्ने सोम सूर्य । देवाः शर्मण्या मित्रावरुणाऽर्यमन् । देवाः सपीतयोऽपां नपादाशुहेमन् । उद्नो दत्तोदधिम् भिन्त्त दिवः पर्जन्यादन्तरिक्षात् पृथिव्यास् ततो नो वृष्ट्याऽवत॥
दिवा चित् तमः कृण्वन्ति पर्जन्येनोदवाहेन । पृथिवीं यद् व्युन्दन्ति ॥
आ यं नरः सुदानवो ददाशुषे दिवः कोशमचुच्यवुः । वि पर्जन्याः सृजन्ति रोदसी अनु धन्वना यन्ति

VERSE: 2
वृष्टयः ॥
उद् ईरयथा मरुतः समुद्रतो यूयं वृष्टिं वर्षयथा पुरीषिणः । न वो दस्रा उप दस्यन्ति धेनवः शुभं यातामनु रथा अवृत्सत ॥
सृजा वृष्टिं दिव आऽद्भिः समुद्रम् पृण । अब्जा असि प्रथमजा बलमसि समुद्रियम् ॥
उन् नम्भय पृथिवीम् भिन्द्धीदं दिव्यं नभः । उद्नो दिव्यस्य नो देहीशानो वि सृजा दृतिम् ॥
ये देवा दिविभागा येऽन्तरिक्षभागा ये पृथिविभागाः । त इमं यज्ञमवन्तु त इदं क्षेत्रमा विशन्तु त इदं क्षेत्रमनु वि विशन्तु ॥

2.4.9 अनुवाक 9
काम्या इष्टयः। सप्तमानुवाकोक्त मन्त्राणां व्याख्यानम्

VERSE: 1
मारुतमसि मरुतामोज इति कृष्णं वासः कृष्णतूषम् परि धत्ते ।
एतद् वै वृष्ट्यै रूपम् ।
सरूप एव भूत्वा पर्जन्यं वर्षयति
रमयत मरुतः श्येनमायिनमिति पश्चाद्वातम् प्रति मीवति पुरोवातमेव जनयति वर्षस्यावरुद्ध्यै
वातनामानि जुहोति
वायुर् वै वृष्ट्या ईशे
वायुमेव स्वेन भागधेयेनोपधावति
स एवास्मै पर्जन्यं वर्षयति ।
अष्टौ

VERSE: 2
जुहोति
चतस्रो वै दिशश्चतस्रोऽवान्तरदिशाः ।
दिग्भ्य एव वृष्टिं सम् प्र च्यावयति
कृष्णाजिने सं यौति
हविरेवाकर्
अन्तर्वेदि सं यौति ।
अवरुद्ध्यै
यतीनामद्यमानानां शीर्षाणि परापतन्
ते खर्ज्ū́रा अभवन्
तेषां रस ऊर्ध्वोऽपतत्
तानि करीराण्यभवन् ।
सौम्यानि वै करीराणि
सौम्या खलु वा आहुतिर् दिवो वृष्टिं च्यावयति
यत् करीराणि भवन्ति ।

VERSE: 3
सौम्ययैवाहुत्या दिवो वृष्टिमव रुन्द्धे
मधुषा सं यौति ।
अपां वा एष ओषधीनां रसो यन् मधु ।
अद्भ्य एवौषधीभ्यो वर्षति ।
अथो अद्भ्य एवौषधीभ्यो वृष्टिं नि नयति
मान्दा वाशा इति सं यौति
नामधेयैरेवैना अच्छैति ।
अथो यथा ब्रूयात् ।
असावेहीत्येवमेवैना नामधेयैरा

VERSE: 4
च्यावयति
वृष्णो अश्वस्य संदानमसि वृष्ट्यै त्वोप नह्यामीत्याह
वृषा वा अश्वः ।
वृषा पर्जन्यः
कृष्ण इव खलु वै भूत्वा वर्षति
रूपेणैवैनं समर्धयति
वर्षस्यावरुद्ध्यै ॥

2.4.10अनुवाक 10
काम्या इष्टयः। कारीर्यां उत्तरभागस्थ मन्त्राणां व्याख्यानम्

VERSE: 1
देवा वसव्याः ।
देवा शर्मण्याः ।
देवाः सपीतय इत्या बध्नाति देवताभिरेवान्वहं वृष्टिमिच्छति
यदि वर्षेत् तावत्येव होतव्यम् ।
यदि न वर्षेच् छ्वो भूते हविर् निर्वपेत् ।
अहोरात्रे वै मित्रावरुणौ ।
अहोरात्राभ्यां खलु वै पर्जन्यो वर्षति
नक्तं वा हि दिवा वा वर्षति
मित्रावरुणावेव स्वेन भागधेयेनोपधावति
तावेवास्मै

VERSE: 2
अहोरात्राभ्याम् पर्जन्यं वर्षयतः ।
अग्नये धामच्छदे पुरोडाशमष्टाकपालं निर्वपेन् मारुतं सप्तकपालं सौर्यमेककपालम्
अग्निर्वा इतो वृष्टिमुद् ईरयति
मरुतः सृष्टां नयन्ति
यदा खलु वा असावादित्यो न्यङ् रश्मिभिः पर्यावर्ततेऽथ वर्षति धामच्छद् इव खलु वै भूत्वा वर्षति ।
एता वै देवता वृष्ट्या ईशते ता एव स्वेन भागधेयेनोपधावति
ताः

VERSE: 3
एवास्मै पर्जन्यं वर्षयन्ति ।
उतावर्षिष्यन् वर्षत्येव
सृजा वृष्टिं दिव आद्भिः समुद्रम् पृणेत्याह ।
इमाश्चैवामूश्चापः समर्धयति ।
अथो आभिरेवामूरच्छैति ।
अब्जा असि प्रथमजा बलमसि समुद्रियमित्याह
यथायजुरेवैतत् ।
उन् नम्भय पृथिवीमिति वर्षाह्वां जुहोति ।
एषा वा ओषधीनां वृष्टिवनिस्
तयैव वृष्टिमा च्यावयति
ये देवा दिविभागा इति कृष्णाजिनमव धूनोति ।
इम एवास्मै लोकाः प्रीता अभीष्टा भवन्ति ॥

2.4.11 अनुवाक 11
काम्या इष्टयः। त्रैधातवीयेष्टिः।

VERSE: 1
सर्वाणि छन्दांस्येतस्यामिष्ट्यामनूच्यानीत्याहुस्
त्रिष्टुभो वा एतद् वीर्यं यत् ककुदुष्णिहा जगत्यै
यदुष्णिहककुभावन्वाह तेनैव सर्वाणि छन्दांस्यव रुन्द्धे
गायत्री वा एषा यदुष्णिहा
यानि चत्वार्यध्यक्षराणि चतुष्पाद एव ते पशवः ।
यथा पुरोडाशे पुरोडाशोऽध्येवमेव तद् यद् ऋच्यध्यक्षराणि
यज् जगत्या

VERSE: 2
परिदध्यादन्तं यज्ञं गमयेत्
त्रिष्टुभा परि दधाति ।
इन्द्रियं वै वीर्यं त्रिष्टुग्
इन्द्रिय एव वीर्ये यज्ञम् प्रति ष्ठापयति नान्तं गमयति ।
अग्ने त्री ते वाजिना त्री षधस्थेति त्रिवत्या परि दधाति
सरूपत्वाय
सर्वो वा एष यज्ञो यत् त्रैधातवीयम् ।
कामायकामाय प्र युज्यते
सर्वेभ्यो हि कामेभ्यो यज्ञः प्रयुज्यते
त्रैधातवीयेन यजेताभिचरन् ।
सर्वो वै

VERSE: 3
एष यज्ञो यत् त्रैधातवीयम् ।
सर्वेणैवैनं यज्ञेनाभि चरति
स्तृणुत एवैनम्
एतयैव यजेताभिचर्यमाणः
सर्वो वा एष यज्ञो यत् त्रैधातवीयम् ।
सर्वेणैव यज्ञेन यजते
नैनमभिचरन्त् स्तृणुते ।
एतयैव यजेत सहस्रेण यक्ष्यमाणः
प्रजातमेवैनद् ददाति ।
एतयैव यजेत सहस्रेणेजानः ।
अन्तं वा एष पशूनां गच्छति

VERSE: 4
यः सहस्रेण यजते
प्रजापतिः खलु वै पशूनसृजत
तांस् त्रैधातवीयेनैवासृजत
य एवं विद्वांस् त्रैधातवीयेन पशुकामो यजते यस्मादेव योनेः प्रजापतिः पशूनसृजत तस्मादेवैनान्त् सृजत उपैनमुत्तरं सहस्रं नमति
देवताभ्यो वा एष आ वृश्च्यते यो यक्ष्य इत्य् उक्त्वा न यजते
त्रैधातवीयेन यजेत
सर्वो वा एष यज्ञः

VERSE: 5
यत् त्रैधातवीयम् ।
सर्वेणैव यज्ञेन यजते
न देवताभ्य आ वृश्च्यते
द्वादशकपालः पुरोडाशो भवति
ते त्रयश्चतुष्कपालास्
त्रिष्षमृद्धत्वाय
त्रयः पुरोडाशा भवन्ति
त्रय इमे लोकाः ।
एषां लोकानामाप्त्यै ।
उत्तरौत्तरो ज्यायान् भवति ।
एवमिव हीमे लोकाः ।
यवमयो मध्यः ।
एतद् वा अन्तरिक्षस्य रूपम् ।
समृद्ध्यै
सर्वेषामभिगमयन्नव द्यति ।
अच्छम्बट्कारम् ।
हिरण्यं ददाति
तेज एव

VERSE: 6
अव रुन्द्धे
तार्प्यं ददाति
पशून् एवाव रुन्द्धे
धेनुं ददाति ।
आशिष एवाव रुन्द्धे
साम्नो वा एष वर्णो यद् धिरण्यम् ।
यजुषां तार्प्यम्
उक्थामदानां धेनुः ।
एतान् एव सर्वान् वर्णानव रुन्द्धे ॥

2.4.12 अनुवाक 12
काम्या इष्टयः। त्रैधातवीयद्रव्योद्देशेनेन्द्राविष्णुदेवताकत्वसहस्रदक्षिणयोर्विधिः।

VERSE: 1
त्वष्टा हतपुत्रो वीन्द्रं सोममाऽऽहरत्
तस्मिन्न् इन्द्र उपहवम् ऐच्छत
तं नोपाह्वयत
पुत्रम् मेऽवधीरिति
स यज्ञवेशसं कृत्वा प्रासहा सोममपिबत्
तस्य यदत्यशिष्यत तत् त्वष्टाऽऽहवनीयमुप प्रावर्तयत्
स्वाहेन्द्रशत्रुर्वर्धस्वेति
स यावद् ऊर्ध्वः पराविध्यति तावति स्वयमेव व्यरमत
यदि वा तावत् प्रवणम्

VERSE: 2
आसीत् यदि वा तावदध्यग्नेरासीत्
स सम्भवन्नग्नीषोमावभि समभवत्
स इषुमात्रं विष्वङ्ङ् अवर्धत
स इमाँल्लोकानवृणोत् ।
यद् इमाँल्लोकानवृणोत् तद् वृत्रस्य वृत्रत्वम् ।
तस्माद् इन्द्रोऽबिभेत् ।
अपि त्वष्टा
तस्मै त्वष्टा वज्रमसिञ्चत्
तपो वै स वज्र आसीत्
तमुद्यन्तुं नाशक्नोत् ।
अथ वै तर्हि विष्णुः

VERSE: 3
अन्या देवतासीत्
सोऽब्रवीत् ।
विष्णवेहीदमा हरिष्यावो येनायमिदमिति
स विष्णुस् त्रेधात्मानं वि न्यधत्त पृथिव्यां तृतीयमन्तरिक्षे तृतीयं दिवि तृतीयम्
अभिपर्यावर्ताद् ध्यबिभेत् ।
यत् पृथिव्यां तृतीयमासीत् तेनेन्द्रो वज्रमुदयच्छद् विष्ण्वनुस्थितः
सोऽब्रवीत् ।
मा मे प्र हारस्ति वा इदम्

VERSE: 4
मयि वीर्यं तत् ते प्र दास्यामीति
तदस्मै प्रायच्छत्
तत् प्रत्यगृह्णात् ।
अधा मेति तद् विष्णवेति प्रायच्छत्
तद् विष्णुः प्रत्यगृह्णात् ।
अस्मास्विन्द्र इन्द्रियं दधात्विति
यदन्तरिक्षे तृतीयमासीत् तेनेन्द्रो वज्रमुदयच्छद् विष्ण्वनुस्थितः
सोऽब्रवीत् ।
मा मे प्र हारस्ति वा इदम्

VERSE: 5
मयि वीर्यं तत् ते प्र दास्यामीति
तदस्मै प्रायच्छत्
तत् प्रत्यगृह्णात् ।
द्विर् माऽधा इति तद् विष्णवेति प्रायच्छत्
तद् विष्णुः प्रत्यगृह्णात् ।
अस्मास्विन्द्र इन्द्रियं दधात्विति
यद् दिवि तृतीयमासीत् तेनेन्द्रो वज्रमुदयच्छद् विष्ण्वनुस्थितः
सोऽब्रवीत् ।
मा मे प्र हार् येनाहम्

VERSE: 6
इदमस्मि तत् ते प्र दास्यामीति
त्वी3 इत्यब्रवीत्
संधां तु सं दधावहै त्वामेव प्र विशानीति
यन् माम् प्रविशेः किम् मा भुञ्ज्या इत्यब्रवीत्
त्वामेवेन्धीय तव भोगाय त्वाम् प्र विशेयमित्यब्रवीत्
तम् वृत्रः प्राविशत् ।
उदरं वै वृत्रः
क्षुत् खलु वै मनुष्यस्य भ्रातृव्यः ।
य

VERSE: 7
एवं वेद हन्ति क्षुधम् भ्रातृव्यम् ।
तदस्मै प्रायच्छत्
तत् प्रत्यगृह्णात्
त्रिर् माऽधा इति तद् विष्णवेति प्रा यच्छत्
तद् विष्णुः प्रत्यगृह्णादस्मास्विन्द्र इन्द्रियं दधात्विति
यत् त्रिः प्रायच्छत् त्रिः प्रत्यगृह्णात् तत् त्रिधातोस् त्रिधातुत्वम् ।
यद् विष्णुरन्वतिष्ठत विष्णवेति प्रायच्छत् तस्मादैन्द्रावैष्णवं हविर् भवति
यद् वा इदं किं च तदस्मै तत् प्रायच्छद् ऋचः सामानि यजूंषि
सहस्रं वा अस्मै तत् प्रायच्छत्
तस्मात् सहस्रदक्षिणम् ॥

2.4.13 अनुवाक 13
काम्या इष्टयः। ऐन्द्राबार्हस्पत्यचरुविधिः।

VERSE: 1
देवा वै राजन्याज् जायमानादबिभयुस्
तमन्तरेव सन्तं दाम्नापौम्भन् ।
स वा एषोऽपोब्धो जायते यद् राजन्यः ।
यद् वा एषोऽनपोब्धो जायेत वृत्रान् घ्नंश्चरेत् ।
यं कामयेत राजन्यम्
अनपोब्धो जायेत वृत्रान् घ्नंश्चरेद् इति तस्मा एतम् ऐन्द्राबार्हस्पत्यं चरुं निर्वपेत् ।
ऐन्द्रो वै राजन्यो ब्रह्म बृहस्पतिः ।
ब्रह्मणैवैनं दाम्नोऽपोम्भनान् मुञ्चति
हिरण्मयं दाम दक्षिणा
साक्षादेवैनं दाम्नोऽपोम्भनान् मुञ्चति ॥

2.4.14 अनुवाक 14
काम्येष्टियाज्यापुरोनुवाक्याः

VERSE: 1
नवोनवो भवति जायमानोऽह्नां केतुरुषसामेत्यग्रे । भागं देवेभ्यो वि दधात्यायन् प्र चन्द्रमास्तिरति दीर्घमायुः ॥
यमादित्या अंशुमाप्याययन्ति यमक्षितमक्षितयः पिबन्ति । तेन नो राजा वरुणो बृहस्पतिरा प्याययन्तु भुवनस्य गोपाः ॥
प्राच्यां दिशि त्वमिन्द्रासि राजोतोदीच्यां वृत्रहन् वृत्रहासि । यत्र यन्ति स्रोत्यास् तत्

VERSE: 2
जितं ते दक्षिणतो वृषभ एधि हव्यः ।
इन्द्रो जयाति न परा जयाता अधिराजो राजसु राजयाति । विश्वा हि भूयाः पृतना अभिष्टीरुपसद्यो नमस्यो यथासत् ॥
अस्येदेव प्र रिरिचे महित्वं दिवः पृथिव्याः पर्यन्तरिक्षात् । स्वराड् इन्द्रो दम आ विश्वगूर्तः स्वरिरमत्रो ववक्षे रणाय ।
अभि त्वा शूर नोनुमोऽदुग्धा इव धेनवः । ईशानम्

VERSE: 3
अस्य जगतः सुवर्दृशमीशानमिन्द्र तस्थुषः ॥
त्वामिद् धि हवामहे साता वाजस्य कारवः । त्वां वृत्रेष्विन्द्र सत्पतिं नरस् त्वां काष्ठास्वर्वतः ॥
यद् द्याव इन्द्र ते शतं शतम् भूमीरुत स्युः । न त्वा वज्रिन्त् सहस्रं सूर्या अनु न जातमष्ट रोदसी ॥
पिबा सोममिन्द्र मन्दतु त्वा यं ते सुषाव हर्यश्वाद्रिः ।

VERSE: 4
सोतुर्बाहुभ्यां सुयतो नार्वा ॥
रेवतीर् नः सधमाद इन्द्रे सन्तु तुविवाजाः । क्षुमन्तो याभिर् मदेम ॥
उदग्ने शुचयस् तव ।
वि ज्योतिषा ।
उदु त्यं जातवेदसम् ।
सप्त त्वा हरितो रथे वहन्ति देव सूर्य । शोचिष्केशं विचक्षण ॥
चित्रं देवानामुदगादनीकं चक्षुर् मित्रस्य वरुणस्याग्नेः । आप्रा द्यावापृथिवी अन्तरिक्षं सूर्य आत्मा जगतस् तस्थुषः

VERSE: 5
च ॥
विश्वे देवा ऋतावृध ऋतुभिर्हवनश्रुतः । जुषन्तां युज्यम् पयः ॥
विश्वे देवाः शृणुतेमं हवम् मे ये अन्तरिक्षे य उप द्यवि ष्ठ । ये अग्निजिह्वा उत वा यजत्रा आसद्यास्मिन् बर्हिषि मादयध्वम् ॥

2.5 प्रपाठक: 5 प्रकृतेष्टौ शेषविधीनामनुब्राह्मणम्
2.5.1 अनुवाक 1 इष्टिविधानम्। अग्नीषोमीयहविर्विध्युपोद्घातः

VERSE: 1
विश्वरूपो वै त्वाष्ट्रः पुरोहितो देवानामासीत् स्वस्रीयोऽसुराणाम् ।
तस्य त्रीणि शीर्षाण्यासन्त् सोमपानं सुरापानमन्नादनम् ।
स प्रत्यक्षं देवेभ्यो भागमवदत् परोऽक्षमसुरेभ्यः सर्वस्मै वै प्रत्यक्षम् भागं वदन्ति यस्मा एव परोऽक्षं वदन्ति तस्य भाग उदितस्
तस्माद् इन्द्रोऽबिभेद्
ईदृङ् वै राष्ट्रं वि पर्यावर्तयतीति
तस्य वज्रमादाय शीर्षाण्यच्छिनद् यत् सोमपानम्

VERSE: 2
आसीत् स कपिञ्जलोऽभवत् यत् सुरापानं स कलविङ्को यदन्नादनं स तित्तिरिः । तस्याञ्जलिना ब्रमहत्यामुपागृह्णात् तां संवत्सरं अबिभस् तम् भूतान्यभ्यक्रोशन्
ब्रह्महन्न् इति । स पृथिवीमुपासीदद्
अस्यै ब्रह्महत्यायै तृतीयम् प्रति गृहाणेति
साब्रवीद्
वरं वृणै खातात् पराभविष्यन्ती मन्ये ततो मा परा भूवमिति
पुरा ते

VERSE: 3
संवत्सरादपि रोहाद् इत्यब्रवीत् तस्मात् पुरा संवत्सरात् पृथिव्यै खातमपि रोहति वारेवृतं ह्यस्यै
तृतीयम् ब्रह्महत्यायै प्रत्यगृह्णात् तत् स्वकृतमिरिणमभवत् तस्मादाहिताग्निः श्रद्धादेवः स्वकृत इरिणे नाव स्येद् ब्रह्महत्यायै ह्येष वर्णः । स वनस्पतीन् उपासीदद्
अस्यै ब्रह्महत्यायै तृतीयम् प्रति गृह्णीतेति
तेऽब्रुवन्
वरं वृणामहै वृक्णात्

VERSE: 4
पराभविष्यन्तो मन्यामहे ततो मा परा भूमेति ।
आव्रश्चनाद् वो भूयांस उत् तिष्ठान् इत्यब्रवीत् तस्मादाव्रश्चनाद् वृक्षाणाम् भूयांस उत् तिष्ठन्ति वारेवृतं ह्येषाम् ।
तृतीयम् ब्रह्महत्यायै प्रत्यगृह्णन्त् स निर्यासोऽभवत् तस्मान् निर्यासस्य नाश्यम् ब्रह्महत्यायै ह्येष वर्णोऽथो खलु य एव लोहितो यो वाऽऽव्रश्चनान् निर्येषति तस्य नाऽऽश्यम्

VERSE: 5
काममन्यस्य । स स्त्रीषंसादमुपासीदद्
अस्यै ब्रह्महत्यायै तृतीयम् प्रति गृह्णीतेति
ता अब्रुवन्
वरं वृणामहा ऋत्वियात् प्रजां विन्दामहै काममा विजनितोः सम् भवामेति तस्माद् ऋत्वियात् स्त्रियः प्रजां विन्दन्ते काममा विजनितोः सम् भवन्ति वारेवृतं ह्यासाम् ।
तृतीयम् ब्रह्महत्यायै प्रत्यगृह्णन्त् सा मलवद्वासा अभवत् तस्मान् मलवद्वाससा न सं वदेत

VERSE: 6
न सहाऽऽसीत नास्या अन्नमद्याद् ब्रह्महत्यायै ह्येषा वर्णम् प्रतिमुच्याऽऽस्ते ।
अथो खल्वाहुर्
अभ्यञ्जनं वाव स्त्रिया अन्नमभ्यञ्जनमेव न प्रतिगृह्यं काममन्यद् इति । याम् मलवद्वाससं सम्भवन्ति यस् ततो जायते सोऽभिशस्तो यामरण्ये तस्यै स्तेनो याम् पराचीं तस्यै ह्रीतमुख्यपगल्भो या स्नाति तस्या अप्सु मारुको या

VERSE: 7
अभ्यङ्क्ते तस्यै दुश्चर्मा या प्रलिखते तस्यै खलतिरपमारी याऽऽङ्क्ते तस्यै काणो या दतो धावते तस्यै श्यावदन् या नखानि निकृन्तते तस्यै कुनखी या कृणत्ति तस्यै क्लीबो या रज्जुं सृजति तस्या उद्बन्धुको या पर्णेन पिबति तस्या उन्मादुको या खर्वेण पिबति तस्यै खर्वस्
तिस्रो रात्रीर् व्रतं चरेदञ्जलिना वा पिबेदखर्वेण वा पात्रेण प्रजायै गोपीथाय ॥

2.5.2 अनुवाक 2
अग्नीषोमीय पुरोडाशः

VERSE: 1
त्वष्टा हतपुत्रो वीन्द्रं सोममाहरत्
तस्मिन्न् इन्द्र उपहवम् ऐच्छत
तं नोपाह्वयत
पुत्रम् मेऽवधीरिति
स यज्ञवेशसं कृत्वा प्रासहा सोममपिबत्
तस्य यदत्यशिष्यत तत् त्वष्टाहवनीयमुप प्रावर्तयत्
स्वाहेन्द्रशत्रुर्वर्धस्वेति
यदवर्तयत् तद् वृत्रस्य वृत्रत्वम् ।
यदब्रवीत्
स्वाहेन्द्रशत्रुर्वर्धस्वेति तस्मादस्य ॥

VERSE: 2
इन्द्रः शत्रुरभवत्
स सम्भवन्नग्नीषोमावभि समभवत्
स इषुमात्रमिषुमात्रं विष्वङ्ङ् अवर्धत
स इमाँल्लोकानवृणोत् ।
यद् इमाँल्लोकानवृणोत् तद् वृत्रस्य वृत्रत्वम् ।
तस्माद् इन्द्रोऽबिभेत्
स प्रजापतिमुपाधावत् ।
शत्रुर् मेऽजनीति
तस्मै वज्रं सिक्त्वा प्रायच्छत् ।
एतेन जहीति तेनाभ्यायत
तावब्रूतामग्नीषोमौ
मा

VERSE: 3
प्र हारावमन्तः स्व इति
मम वै युवं स्थ इत्यब्रवीन् मामभ्येतमिति
तौ भागधेयम् ऐच्छेताम् ।
ताभ्यामेतमग्नीषोमीयमेकादशकपालम् पूर्णमासे प्रायच्छत्
तावब्रूताम्
अभि संदष्टौ वै स्वो न शक्नुव ऐतुमिति
स इन्द्र आत्मनः शीतरूरावजनयत्
तच् छीतरूरयोर् जन्म
य एवं शीतरूरयोर् जन्म वेद

VERSE: 4
नैनं शीतरूरु हतस्
ताभ्यामेनमभ्यनयत्
तस्माज् जञ्जभ्यमानादग्नीषोमौ निरक्रामताम्
प्राणापानौ वा एनं तदजहिताम्
प्राणो वै दक्षोऽपानः क्रतुस्
तस्माज् जञ्जभ्यमानो ब्रूयात् ।
मयि दक्षक्रतू इति
प्राणापानावेवात्मन् धत्ते
सर्वमायुरेति
स देवता वृत्रान् निर्हूय वार्त्रघ्नं हविः पूर्णमासे निरवपत् ।
घ्नन्ति वा एनम् पूर्णमास आ

VERSE: 5
अमावास्यायाम् प्याययन्ति
तस्माद् वार्त्रघ्नी पूर्णमासेऽनूच्येते वृधन्वती अमावास्यायाम् ।
तत् संस्थाप्य वार्त्रघ्नं हविर्वज्रमादाय पुनरभ्यायत
ते अब्रूतां द्यावापृथिवी
मा प्र हारावयोर् वै श्रित इति
ते अब्रूताम् ।
वरं वृणावहै नक्षत्रविहिताऽहमसानीत्यसावब्रवीच् चित्रविहिताऽहमितीयम् ।
तस्मान् नक्षत्रविहिताऽसौ चित्रविहितेऽयम् ।
य एवं द्यावापृथिव्योः

VERSE: 6
वरं वेदैनं वरो गच्छति
स आभ्यामेव प्रसूत इन्द्रो वृत्रमहन्
ते देवा वृत्रं हत्वाऽग्नीषोमावब्रुवन्
हव्यं नो वहतमिति
तावब्रूताम्
अपतेजसौ वै त्यौ वृत्रे वै त्ययोस् तेज इति
तेऽब्रुवन्
क इदमच्छैतीति
गौरित्यब्रुवन् गौर्वाव सर्वस्य मित्रमिति
साब्रवीत् ।

VERSE: 7
वरं वृणै मय्येव सतोऽभयेन भुनजाध्वा इति
तद् गौराहरत्
तस्माद् गवि सतोऽभयेन भुञ्जते ।
एतद् वा अग्नेस् तेजो यद् घृतम्
एतत् सोमस्य यत् पयः ।
य एवमग्नीषोमयोस् तेजो वेद तेजस्व्येव भवति
ब्रह्मवादिनो वदन्ति
किंदेवत्यम् पौर्णमासमिति
प्राजापत्यमिति ब्रूयात्
तेनेन्द्रं ज्येष्ठम् पुत्रं निरवासाययद् इति
तस्माज् ज्येष्ठम् पुत्रं धनेन निरवसाययन्ति ॥

2.5.3 अनुवाक 3
पौर्णमास्यां वैमृध पुरोडाशः, अमावास्यायां सांनाय्यादियागः

VERSE: 1
इन्द्रं वृत्रं जघनिवांसम् मृधोऽभि प्रावेपन्त स एतं वैमृधम् पूणमासेऽनुनिर्वाप्यमपश्यत् तं निरवपत् तेन वै स मृधोऽपाहत यद् वैमृधः पूर्णमासेऽनुनिर्वाप्यो भवति मृध एव तेन यजमानोऽप हते ।
इन्द्रो वृत्रं हत्वा देवताभिश्चेन्द्रियेण च व्यार्ध्यत स एतमाग्नेयमष्टाकपालममावास्यायामपश्यदैन्द्रं दधि ॥

VERSE: 2
तं निरवपत् तेन वै स देवताश्चेन्द्रियं चावारुन्द्ध
यदाग्नेयोऽष्टाकपालोऽमावास्यायाम् भवत्य् ऐन्द्रं दधि देवताश्चैव तेनेन्द्रियं च यजमानोऽव रुन्द्धे ।
इन्द्रस्य वृत्रं जघ्नुष इन्द्रियं वीर्यम् पृथिवीमनु व्यार्छत् तद् ओषधयो वीरुधोऽभवन्
स प्रजापतिमुपाधावद्
वृत्रम् मे जघ्नुष इन्द्रियं वीर्यम्

VERSE: 3
पृथिवीमनु व्यारत् तद् ओषधयो वीरुधोऽभूवन् इति
तत् पशव ओषधीभ्योऽध्यात्मन्त् समनयन् तत् प्रत्यदुहन् यत् समनयन् तत् सांनाय्यस्य सांनाय्यत्वं यत् प्रत्यदुहन् तत् प्रतिधुषः प्रतिधुक्त्वम् ।
समनैषुः प्रत्यधुक्षन् न तु मयि श्रयत इत्यब्रवीदेतदस्मै

VERSE: 4
शृतं कुरुतेत्यब्रवीत् तदस्मै शृतमकुर्वन्न् इन्द्रियं वावास्मिन् वीर्यं तदश्रयन् तच् छृतस्य शृतत्वम् ।
समनैषुः प्रत्यधुक्षञ् छृतमक्रन् न तु मा धिनोतीत्यब्रवीदेतदस्मै दधि कुरुतेत्यब्रवीत् तदस्मै दध्यकुर्वन् तदेनमधिनोत् तद् दध्नो दधित्वम्
ब्रह्मवादिनो वदन्ति दध्नः पूर्वस्यावदेयम् ।

VERSE: 5
दधि हि पूर्वं क्रियत इत्यनादृत्य तच् छृतस्यैव पूर्वस्याव द्येद् इन्द्रियमेवास्मिन् वीर्यं श्रित्वा दध्नोपरिष्टाद् धिनोति यथापूर्वमुपैति
यत् पूतीकैर्वा पर्णवल्कैर्वातञ्च्यात् सौम्यं तद् यत् क्वलै राक्षसं तद् यत् तण्डुलैर् वैश्वदेवं तद् यदातञ्चनेन मानुषं तद् यद् दध्ना तत् सेन्द्रं दध्नाऽऽतनक्ति

VERSE: 6
सेन्द्रत्वाय ।
अग्निहोत्रोच्छेषणमभ्यातनक्ति यज्ञस्य संतत्यै ।
इन्द्रो वृत्रं हत्वा पराम् परावतमगच्छदपाराधमिति मन्यमानस्तं देवताः प्रैषम् ऐच्छन्त् सोऽब्रवीत् प्रजापतिर्यः प्रथमोऽनुविन्दति तस्य प्रथमम् भागधेयमिति तम् पितरोऽन्वविन्दन् तस्मात् पितृभ्यः पूर्वेद्युः क्रियते
सोऽमावास्याम् प्रत्यागच्छत् तं देवा अभि समगच्छन्तामा वै नः

VERSE: 7
अद्य वसु वसतीतीन्द्रो हि देवानां वसु तदमावास्याया अमावास्यत्वम्
ब्रह्मवादिनो वदन्ति किंदेवत्यं सांनाय्यमिति वैश्वदेवमिति ब्रूयाद् विश्वे हि तद् देवा भागधेयमभि समगच्छन्तेत्यथो खल्वैन्द्रमित्येव ब्रूयाद् इन्द्रं वाव ते तद् भिषज्यन्तोऽभि समगच्छन्तेति ॥

2.5.4 अनुवाक 4
भ्रातृव्यवतः पशुकामस्य च पौर्णमास्यामनुनिर्वाप्यौ। आग्नावैष्णवादियागविधिः।

VERSE: 1
ब्रह्मवादिनो वदन्ति
स त्वै दर्शपूर्णमासौ यजेत य एनौ सेन्द्रौ यजेतेति
वैमृधः पूर्णमासेऽनुनिर्वाप्यो भवति तेन पूर्णमासः सेन्द्र ऐन्द्रं दध्यमावास्यायां तेनामावास्या सेन्द्रा य एवं विद्वान् दर्शपूर्णमासौ यजते सेन्द्रावेवैनौ यजते श्वःश्वोऽस्मा ईजानाय वसीयो भवति
देवा वै यद् यज्ञेऽकुर्वत तदसुरा अकुर्वत ते देवा एताम्

VERSE: 2
इष्टिमपश्यन् ।
आग्नावैष्णवमेकादशकपालं सरस्वत्यै चरुं सरस्वते चरुं ताम् पौर्णमासं संस्थाप्यानु निरवपन् ततो देवा अभवन् परासुराः ।
यो भ्रातृव्यवान्त् स्यात् स पौर्णमासं संस्थाप्यैतामिष्टिमनु निर्वपेत् पौर्णमासेनैव वज्रम् भ्रातृव्याय प्रहृत्याग्नावैष्णवेन देवताश्च यज्ञं च भ्रातृव्यस्य वृङ्क्ते
मिथुनान् पशून्त् सारस्वताभ्यां यावदेवास्यास्ति तत्

VERSE: 3
सर्वं वृङ्क्ते
पौर्णमासीमेव यजेत भ्रातृव्यवान् नामावास्यां हत्वा भ्रातृव्यं नाऽऽ प्याययति
साकम्प्रस्थायीयेन यजेत पशुकामः ।
यस्मै वा अल्पेनाहरन्ति नात्मना तृप्यति नान्यस्मै ददाति यस्मै महता तृप्यत्यात्मना ददात्यन्यस्मै महता पूर्णं होतव्यम् ।
तृप्त एवैनमिन्द्रः प्रजया पशुभिस् तर्पयति
दारुपात्रेण जुहोति
न हि मृन्मयमाहुतिं आनशे ।
औदुम्बरम्

VERSE: 4
भवत्य् ऊर्ग् वा उदुम्बर ऊर्क् पशव ऊर्जैवास्मा ऊर्जम् पशूनव रुन्द्धे
नागतश्रीर् महेन्द्रं यजेत
त्रयो वै गतश्रियः शुश्रुवान् ग्रामणी राजन्यस् तेषाम् महेन्द्रो देवता यो वै स्वां देवतां अतियजते प्र स्वायै देवतायै च्यवते न पराम् प्राप्नोति पापीयान् भवति
संवत्सरमिन्द्रं यजेत संवत्सरं हि व्रतं नाति स्वा ॥

VERSE: 5
एवैनं देवतेज्यमाना भूत्या इन्द्धे वसीयान् भवति
संवत्सरस्य परस्तादग्नये व्रतपतये पुरोडाशमष्टाकपालं निर्वपेत्
संवत्सरमेवैनं वृत्रं जघ्निवांसमग्निर् व्रतपतिर् व्रतमा लम्भयति
ततोऽधि कामं यजेत ॥

2.5.5 अनुवाक 5 अभ्युदयेष्टिः, दाक्षायणयज्ञः

VERSE: 1
नासोमयाजी सं नयेदनागतं वा एतस्य पयो योऽसोमयाजी
यदसोमयाजी संनयेत् परिमोष एव सोऽनृतं करोति ।
अथो परैव सिच्यते
सोमयाज्येव सं नयेत् पयो वै सोमः पयः सांनाय्यम् पयसैव पय आत्मन् धत्ते
वि वा एतम् प्रजया पशुभिरर्धयति वर्धयत्यस्य भ्रातृव्यं यस्य हविर् निरुप्तम् पुरस्ताच् चन्द्रमाः ॥

VERSE: 2
अभ्य् उदेति
त्रेधा तण्डुलान् वि भजेद्
ये मध्यमाः स्युस् तानग्नये दात्रे पुरोडाशमष्टाकपालं कुर्याद्
ये स्थविष्ठास् तान् इन्द्राय प्रदात्रे दधंश्चरुम् ।
येऽणिष्ठास् तान् विष्णवे शिपिविष्टाय शृते चरुम्
अग्निरेवास्मैप्रजाम् प्रजनयति वृद्धामिन्द्रः प्र यच्छति
यज्ञो वै विष्णुः पशवः शिपिर्यज्ञ एव पशुषु प्रति तिष्ठति
न द्वे

VERSE: 3
यजेत
यत् पूर्वया सम्प्रति यजेतोत्तरया छम्बट् कुर्याद्
यदुत्तरया सम्प्रति यजेत पूर्वया छम्बट् कुर्यान् नेष्टिर् भवति न यज्ञस् तदनु ह्रीत मुख्यपगल्भो जायते ।
एकामेव यजेत प्रगल्भोऽस्य जायते ।
अनादृत्य तद् द्वे एव यजेत
यज्ञमुखमेव पूर्वयालभते यजत उत्तरया देवता एव पूर्वयावरुन्द्ध इन्द्रियमुत्तरया देवलोकमेव

VERSE: 4
पूर्वयाभिजयति मनुष्यलोकमुत्तरया
भूयसो यज्ञक्रतून् उपैति ।
एषा वै सुमना नामेष्टिर्यमद्येजानम् पश्चाच् चन्द्रमा अभ्य् उदेत्यस्मिन्न् एवास्मै लोकेऽर्धुकम् भवति
दाक्षायणयज्ञेन सुवर्गकामो यजेत
पूर्णमासे सं नयेन् मैत्रावरुण्यामिक्षयामावास्यायां यजेत
पूर्णमासे वै देवानां सुतस् तेषामेतमर्धमासम् प्रसुतस्
तेषाम् मैत्रावरुणी वशाऽमावास्यायामनूबन्ध्या यत्

VERSE: 5
पूर्वेद्युर्यजते वेदिमेव तत् करोति
यद् वत्सानपाकरोति सदोहविर्धाने एव सम् मिनोति
यद् यजते देवैरेव सुत्यां सम् पादयति स एतमर्धमासं सधमादं देवैः सोमम् पिबति
यन् मैत्रावरुण्यामिक्षयामावास्यायां यजते यैवासौ देवानां वशानूबन्ध्या सो एवैषैतस्य
साक्षाद् वा एष देवानभ्यारोहति य एषां यज्ञम्

VERSE: 6
अभ्यारोहति यथा खलु वै श्रेयानभ्यारूढः कामयते तथा करोति
यद्यवविध्यति पापीयान् भवति यदि नावविध्यति सदृङ् व्यावृत्काम एतेन यज्ञेन यजेत क्षुरपविर् ह्येष यज्ञस् ताजक् पुण्यो वा भवति प्र वा मीयते
तस्यैतद् व्रतम् ।
नानृतं वदेन् न मांसमश्नीयान् न स्त्रियमुपेयान् नास्य पल्पूलनेन वासः पल्पूलयेयुरेतद् धि देवाः सर्वं न कुर्वन्ति ॥

2.5.6 अनुवाक 6 दर्शपूर्णमासयोः सोमयागेन सह पौर्वापर्यम्

VERSE: 1
एष वै देवरथो यद् दर्शपूर्णमासौ
यो दर्शपूर्णमासाविष्ट्वा सोमेन यजते रथस्पष्ट एवावसाने वरे देवानामव स्यति ।
एतानि वा अङ्गापरूंषि संवत्सरस्य यद् दर्शपूर्णमासौ
य एवं विद्वान् दर्शपूर्णमासौ यजतेऽङ्गापरूंष्येव संवत्सरस्य प्रति दधाति ।
एते वै संवत्सरस्य चक्षुषी यद् दर्शपूर्णमासौ
य एवं विद्वान् दर्शपूर्णमासौ यजते ताभ्यामेव सुवर्गं लोकमनु पश्यति ॥

VERSE: 2
एषा वै देवानां विक्रान्तिर्यद् दर्शपूर्णमासौ
य एवं विद्वान् दर्शपूर्णमासौ यजते देवानामेव विक्रान्तिमनु वि क्रमते ।
एष वै देवयानः पन्था यद् दर्शपूर्णमासौ
य एवं विद्वान् दर्शपूर्णमासौ यजते य एव देवयानः पन्थास् तं समारोहति ।
एतौ वै देवानां हरी यद् दर्शपूर्णमासौ
य एवं विद्वान् दर्शपूर्णमासौ यजते यावेव देवानां हरी ताभ्याम्

VERSE: 3
एवैभ्यो हव्यं वहति ।
एतद् वै देवानामास्यं यद् दर्शपूर्णमासौ
य एवं विद्वान् दर्शपूर्णमासौ यजते साक्षादेव देवानामास्ये जुहोति ।
एष वै हविर्धानी यो दर्शपूर्णमासयाजी
सायम्प्रातरग्निहोत्रं जुहोति यजते दर्शपूर्णमासावहरहर् हविर्धानिनां सुतः ।
य एवं विद्वान् दर्शपूर्णमासौ यजते हविर्धान्यस्मीति सर्वमेवास्य बर्हिष्यं दत्तम् भवति
देवा वा अहः

VERSE: 4
यज्ञियं नाविन्दन् ते दर्शपूर्णमासावपुनन्
तौ वा एतौ पूतौ मेध्यौ यद् दर्शपूर्णमासौ
य एवं विद्वान् दर्शपूर्णमासौ यजते पूतावेवैनौ मेध्यौ यजते
नामावास्यायां च पौर्णमास्यां च स्त्रियमुपेयात् ।
यदुपेयान् निरिन्द्रियः स्यात्
सोमस्य वै राज्ञोऽर्धमासस्य रात्रयः पत्नय आसन्
तासाममावास्यां च पौर्णमासीं च नोपैत् ॥

VERSE: 5
ते एनमभि समनह्येताम् ।
तं यक्ष्म आर्छत् ।
राजानं यक्ष्म आरद् इति तद् राजयक्ष्मस्य जन्म
यत् पापीयानभवत् तत् पापयक्ष्मस्य
यज् जायाभ्यामविन्दत् तज् जायेन्यस्य
य एवमेतेषां यक्ष्माणां जन्म वेद नैनमेते यक्ष्मा विन्दन्ति
स एते एव नमस्यन्न् उपाधावत्
ते अब्रूताम् ।
वरं वृणावहा आवं देवानाम् भागधे असाव

VERSE: 6
आवदधि देवा इज्यान्ता इति
तस्मात् सदृशीनां रात्रीणाममावास्यायां च पौर्णमास्यां च देवा इज्यन्ते ।
एते हि देवानाम् भागधे
भागधा अस्मै मनुष्या भवन्ति य एवं वेद
भूतानि क्षुधमघ्नन्त् सद्यो मनुष्या अर्धमासे देवा मासि पितरः संवत्सरे वनस्पतयस्
तस्मादहरहर् मनुष्या अशनमिच्छन्तेऽर्धमासे देवा इज्यन्ते मासि पितृभ्यः क्रियते संवत्सरे वनस्पतयः फलं गृह्णन्ति
य एवं वेद हन्ति क्षुधम् भ्रातृव्यम् ॥

2.5.7 अनुवाक 7 सामिधेनी मन्त्रव्याख्यानम्

VERSE: 1
देवा वै नर्चि न यजुष्यश्रयन्त
ते सामन्न् एवाश्रयन्त
हिं करोति सामैवाकर्
हिं करोति यत्रैव देवा अश्रयन्त तत एवैनान् प्र युङ्क्ते
हिं करोति वाच एवैष योगः ।
हिं करोति प्रजा एव तद् यजमानः सृजते
त्रिः प्रथमामन्वाह त्रिरुत्तमाम् ।
यज्ञस्यैव तद् बर्सम्

VERSE: 2
नह्यत्यप्रस्रंसाय
संततमन्वाह प्राणानामन्नाद्यस्य संतत्यै ।
अथो रक्षसामपहत्यै
राथंतरीम् प्रथमामन्वाह
राथंतरो वा अयं लोकः ।
इममेव लोकमभि जयति
त्रिर्वि गृह्णाति
त्रय इमे लोकाः ।
इमान् एव लोकानभि जयति
बार्हतीमुत्तमामन्वाह
बार्हतो वा असौ लोकः ।
अमुमेव लोकमभि जयति
प्र वः

VERSE: 3
वाजा इत्यनिरुक्ताम् प्राजापत्यामन्वाह
यज्ञो वै प्रजापतिः ।
यज्ञमेव प्रजापतिमा रभते
प्र वो वाजा इत्यन्वाह ।
अन्नं वै वाजः ।
अन्नमेवाव रुन्द्धे
प्र वो वाजा इत्यन्वाह
तस्मात् प्राचीनं रेतो धीयते ।
अग्न आ याहि वीतय इत्याह
तस्मात् प्रतीचीः प्रजा जायन्ते
प्र वो वाजाः

VERSE: 4
इत्यन्वाह
मासा वै वाजा अर्धमासा अभिद्यवो देवा हविष्मन्तो गौर् घृताची यज्ञो देवाञ् जिगाति यजमानः सुम्नयुः ।
इदमसीदमसीत्येव यज्ञस्य प्रियं धामाव रुन्द्धे
यं कामयेत
सर्वमायुरियाद् इति प्र वो वाजा इति तस्यानूच्याग्न आ याहि वीतय इति सं ततमुत्तरमर्धर्चमा लभेत ॥

VERSE: 5
प्राणेनैवास्यापानं दधार सर्वमायुरेति
यो वा अरत्निं सामिधेनीनां वेदारत्नावेव भ्रातृव्यं कुरुते ।
अर्धर्चौ सं दधाति ।
एष वा अरत्निः सामिधेनीनाम् ।
य एवं वेदारत्नावेव भ्रातृव्यं कुरुते ।
ऋषेर्ऋषेर्वा एता निर्मिता यत् सामिधेन्यस्
ता यदसंयुक्ताः स्युः प्रजया पशुभिर्यजमानस्य वि तिष्ठेरन् ।
अर्धर्चौ संदधाति
सं युनक्त्येवैनास्
ता अस्मै संयुक्ता अवरुद्धाः सर्वामाशिषं दुह्रे ॥

2.5.8 अनुवाक 8 सामिधेनी मन्त्रव्याख्यानम्

VERSE: 1
अयज्ञो वा एष योऽसामा ।
अग्न आ याहि वीतय इत्याह राथंतरस्यैष वर्णस्
तं त्वा समिद्भिरङ्गिर इत्याह वामदेव्यस्यैष वर्णः ।
बृहदग्ने सुवीर्यमित्याह बृहत एष वर्णः ।
यदेतं तृचमन्वाह यज्ञमेव तत् सामन्वन्तं करोति ।
अग्निरमुष्मिम्̐ लोक आसीदादित्योऽस्मिन्
ताविमौ लोकावशान्तौ

VERSE: 2
आस्ताम् ।
ते देवा अब्रुवन् ।
एतेमौ वि पर्य् ऊहामेति ।
अग्न आ याहि वीतय इत्यस्मिम्̐ लोकेऽग्निमदधुर् बृहदग्ने सुवीर्यमित्यमुष्मिम्̐ लोक आदित्यम् ।
ततो वा इमौ लोकावशाम्यताम् ।
यदेवमन्वाहानयोर् लोकयोः शान्त्यै
शाम्यतोऽस्मा इमौ लोकौ य एवं वेद
पञ्चदश सामिधेनीरन्वाह
पञ्चदश

VERSE: 3
वा अर्धमासस्य रात्रयः ।
अर्धमासशः संवत्सर आप्यते
तासां त्रीणि च शतानि षष्टिश्चाक्षराणि
तावतीः संवत्सरस्य रात्रयः ।
अक्षरश एव संवत्सरमाप्नोति
नृमेधश्च परुच्छेपश्च ब्रह्मवाद्यमवदेताम्
अस्मिन् दारावार्द्रेऽग्निं जनयाव यतरो नौ ब्रह्मीयान् इति
नृमेधोऽभ्यवदत् स धूममजनयत्
परुच्छेपोऽभ्यवदत् सोऽग्निमजनयत् ।
ऋष इत्यब्रवीत् ॥

VERSE: 4
यत् समावद् विद्व कथा त्वमग्निमजीजनो नाहमिति
सामिधेनीनामेवाहं वर्णं वेदेत्यब्रवीत् ।
यद् घृतवत् पदमनूच्यते स आसां वर्णस्
तं त्वा समिद्भिरङ्गिर इत्याह सामिधेनीष्वेव तज् ज्योतिर् जनयति
स्त्रियस् तेन यद् ऋच स्त्रियस् तेन यद् गायत्रिय स्त्रियस् तेन यत् सामिधेन्यः ।
वृषण्वतीमन्वाह ॥

VERSE: 5
तेन पुंस्वतीस् तेन सेन्द्रास् तेन मिथुनाः ।
अग्निर् देवानां दूत आसीदुशना काव्योऽसुराणाम् ।
तौ प्रजापतिम् प्रश्नम् ऐताम्
स प्रजापतिरग्निं दूतं वृणीमह इत्यभि पर्यावर्तत
ततो देवा अभवन् परासुराः ।
यस्यैवं विदुषोऽग्निं दूतं वृणीमह इत्यन्वाह भवत्यात्मना परास्य भ्रातृव्यो भवति ।
अध्वरवतीमन्वाह
भ्रातृव्यमेवैतया

VERSE: 6
ध्वरति
शोचिष्केशस् तमीमह इत्याह
पवित्रमेवैतत् ।
यजमानमेवैतया पवयति
समिद्धो अग्न आहुतेत्याह
परिधिमेवैतम् परि दधात्यस्कन्दाय
यदत ऊर्ध्वमभ्यादध्याद् यथा बहिःपरिधि स्कन्दति तादृग् एव तत्
त्रयो वा अग्नयो हव्यवाहनो देवानां कव्यवाहनः पितृणां सहरक्षा असुराणाम् ।
त एतर्ह्या शंसन्ते
मां वरिष्यते माम्

VERSE: 7
इति
वृणीध्वं हव्यवाहनमित्याह
य एव देवानां तं वृणीते ।
आर्षेयं वृणीते
बन्धोरेव नैति ।
अथो संतत्यै
परस्तादर्वाचो वृणीते
तस्मात् परस्तादर्वाञ्चो मनुष्यान् पितरोऽनु प्र पिपते ॥

2.5.9 अनुवाक 9
प्रवरादिमन्त्रव्याख्यानम्

VERSE: 1
अग्ने महां असीत्याह महान् ह्येष यदग्निः ।
ब्राह्मणेत्याह ब्राह्मणो ह्येष
भारतेत्याहैष हि देवेभ्यो हव्यम् भरति
देवेद्ध इत्याह देवा ह्येतम् ऐन्धत
मन्विद्ध इत्याह मनुर् ह्येतमुत्तरो देवेभ्य ऐन्द्ध ।
ऋषिष्टुत इत्याहर्षयो ह्येतमस्तुवन्
विप्रानुमदित इत्याह ।

VERSE: 2
विप्रा ह्येते यच् छुश्रुवांसः
कविशस्त इत्याह कवयो ह्येते यच् छुश्रुवांसः ।
ब्रह्मसंशित इत्याह ब्रह्मसंशितो ह्येष
घृताहवन इत्याह घृताहुतिर् ह्यस्य प्रियतमा
प्रणीर्यज्ञानामित्याह प्रणीर् ह्येष यज्ञानाम् ।
रथीरध्वराणामित्याहैष हि देवरथः ।
अतूर्तो होतेत्याह न ह्येतं कश्चन

VERSE: 3
तरति
तूर्णिर् हव्यवाड् इत्याह
सर्वं ह्येष तरति ।
आस्पात्रं जुहूर् देवानामित्याह जुहूर् ह्येष देवानाम् ।
चमसो देवपान इत्याह चमसो ह्येष देवपानः ।
अरां इवाग्ने नेमिर् देवांस् त्वम् परिभूरसीत्याह देवान् ह्येष परिभूः ।
यद् ब्रूयात् ।
आ वह देवान् देवयते यजमानायेति भ्रातृव्यमस्मै

VERSE: 4
जनयेत् ।
आ वह देवान् यजमानायेत्याह यजमानमेवैतेन वर्धयति ।
अग्निमग्न आ वह सोममा वहेत्याह देवता एव तद् यथापूर्वमुप ह्वयते ।
आ चाग्ने देवान् वह सुयजा च यज जातवेद इत्याह ।
अग्निमेव तत् सं श्यति
सोऽस्य संशितो देवेभ्यो हव्यं वहति ।
अग्निर् होता

VERSE: 5
इत्याह ।
अग्निर् वै देवानां होता
य एव देवानां होता तं वृणीते
स्मो वयमित्याहात्मानमेव सत्त्वं गमयति
साधु ते यजमान देवतेत्याहाशिषमेवैतामा शास्ते
यद् ब्रूयात् ।
योऽग्निं होतारमवृथा इत्यग्निनोभयतो यजमानम् परि गृह्णीयात्
प्रमायुकः स्यात् ।
यजमानदेवत्या वै जुहूर् भ्रातृव्यदेवत्यो उपभृत्

VERSE: 6
यद् द्वे इव ब्रूयाद् भ्रातृव्यमस्मै जनयेत् ।
घृतवतीमध्वर्यो स्रुचमाऽस्यस्वेत्याह यजमानमेवैतेन वर्धयति
देवायुवमित्याह देवान् ह्येषावति
विश्ववारामित्याह विश्वं ह्येषावति ।
ईडामहै देवां ईडेन्यान् नमस्याम वा ईडेन्याः पितरो नमस्या देवा यज्ञियाः ।
देवता एव तद् यथाभागं यजति ॥

2.5.10 अनुवाक 10 नैमित्तिकीनां काम्यानां च सामिधेनीनां विधानम्

VERSE: 1
त्रींस् तृचाननु ब्रूयाद् राजन्यस्य
त्रयो वा अन्ये राजन्यात् पुरुषा ब्राह्मणो वैश्यः शूद्रस् तान् एवास्मा अनुकान् करोति
पञ्चदशानु ब्रूयाद् राजन्यस्य
पञ्चदशो वै राजन्यः
स्व एवैनं स्तोमे प्रति ष्ठापयति
त्रिष्टुभा परि दध्यात् ।
इन्द्रियं वै त्रिष्टुग्
इन्द्रियकामः खलु वै राजन्यो यजते
त्रिष्टुभैवास्मा इन्द्रियम् परि गृह्णाति
यदि कामयेत

VERSE: 2
ब्रह्मवर्चसमस्त्विति गायत्रिया परि दध्यात् ।
ब्रह्मवर्चसं वै गायत्री
ब्रह्मवर्चसमेव भवति
सप्तदशानु ब्रूयाद् वैश्यस्य
सप्तदशो वै वैश्यः
स्व एवैनं स्तोमे प्रति ष्ठापयति
जगत्या परि दध्यात् ।
जागता वै पशवः
पशुकामः खलु वै वैश्यो यजते
जगत्यैवास्मै पशून् परि गृह्णाति ।
एकविंशतिमनु ब्रूयात् प्रतिष्ठाकामस्य ।
एकविंश स्तोमानाम् प्रतिष्ठा
प्रतिष्ठित्यै ।

VERSE: 3
चतुर्विंशतिमनु ब्रूयाद् ब्रह्मवर्चसकामस्य
चतुर्विंशत्यक्षरा गायत्री
गायत्री ब्रह्मवर्चसम् ।
गायत्रियैवास्मै ब्रह्मवर्चसमव रुन्द्धे
त्रिंशतमनु ब्रूयादन्नकामस्य
त्रिंशदक्षरा विराड्
अन्नं विराड्
विराजैवास्मा अन्नाद्यमव रुन्द्धे
द्वात्रिंशतमनुब्रूयात् प्रतिष्ठाकामस्य
द्वात्रिंशदक्षरानुष्टुग्
अनुष्टुप् छन्दसाम् प्रतिष्ठा
प्रतिष्ठित्यै
षट्त्रिंशतमनु ब्रूयात् पशुकामस्य
षट्त्रिंशदक्षरा बृहती
बार्हताः पशवः ।
बृहत्यैवास्मै पशून्

VERSE: 4
अव रुन्द्धे
चतुश्चत्वारिंशतमनु ब्रूयाद् इन्द्रियकामस्य
चतुश्चत्वारिंशदक्षरा त्रिष्टुग्
इन्द्रियं त्रिष्टुप्
त्रिष्टुभैवास्मा इन्द्रियमव रुन्द्धे ।
अष्टाचत्वारिंशतमनु ब्रूयात् पशुकामस्य ।
अष्टाचत्वरिंशदक्षरा जगती
जागताः पशवः ।
जगत्यैवास्मै पशूनव रुन्द्धे
सर्वाणि छन्दांस्यनु ब्रूयाद् बहुयाजिनः
सर्वाणि वा एतस्य छन्दांस्यवरुन्द्धानि यो बहुयाजी ।
अपरिमितमनु ब्रूयात् ।
अपरिमितस्यावरुद्ध्यै ॥

2.5.11 अनुवाक 11
सामिधेनीषु होतुर्नियमविशेषः

VERSE: 1
निवीतम् मनुष्याणाम्
प्राचीनावीतम् पितृणाम्
उपवीतं देवानाम्
उप व्ययते
देवलक्ष्ममेव तत् कुरुते
तिष्ठन्नन्वाह
तिष्ठन् ह्याश्रुततरं वदति
तिष्ठन्नन्वाह
सुवर्गस्य लोकस्याभिजित्यै ।
आसीनो यजति ।
अस्मिन्न् एव लोके प्रति तिष्ठति
यत् क्रौञ्चमन्वाहाऽऽसुरं तत् ।
यन् मन्द्रम् मानुषं तत् ।
यदन्तरा तत् सदेवम्
अन्तरानूच्यम् ।
सदेवत्वाय
विद्वांसो वै

VERSE: 2
पुरा होतारोऽभूवन्
तस्माद् विधृता अध्वानोऽभूवन् न पन्थानः समरुक्षन् ।
अन्तर्वेद्यन्यः पादो भवति बहिर्वेद्यन्यः ।
अथान्वाह ।
अध्वनां विधृत्यै पथामसंरोहाय ।
अथो भूतं चैव भविष्यच् चाव रुन्द्धे ।
अथो परिमितं चैवापरिमितं चाव रुन्द्धे ।
अथो ग्राम्यांश्चैव पशूनारण्यांश्चाव रुन्द्धे ।
अथो

VERSE: 3
देवलोकं चैव मनुष्यलोकं चाभि जयति
देवा वै सामिधेनीरनूच्य यज्ञं नान्वपश्यन् ।
स प्रजापतिस् तूष्णीमाघारमाघारयत्
ततो वै देवा यज्ञमन्वपश्यन्
यत् तूष्णीमाघारमाघारयति यज्ञस्यानुख्यात्यै ।
अथो सामिधेनीरेवाभ्यनक्ति ।
अलूक्षो भवति य एवं वेद ।
अथो तर्पयत्येवैनास्
तृप्यति प्रजया पशुभिः

VERSE: 4
य एवं वेद
यदेकयाघारयेदेकाम् प्रीणीयात् ।
यद् द्वाभ्यां द्वे प्रीणीयात् ।
यत् तिसृभिरति तद् रेचयेत् ।
मनसा घारयति मनसा ह्यनाप्तमाप्यते
तिर्यञ्चमा घारयत्यच्छम्बट्कारम् ।
वाक् च मनश्चार्तीयेताम्
अहं देवेभ्यो हव्यं वहामीति वाग् अब्रवीदहं देवेभ्य इति मनस्
तौ प्रजापतिम् प्रश्नम् ऐताम् ।
सोऽब्रवीत्

VERSE: 5
प्रजापतिः ।
दूतीरेव त्वम् मनसोऽसि यद् धि मनसा ध्यायति तद् वाचा वदतीति
तत् खलु तुभ्यं न वाचा जुहवन्न् इत्यब्रवीत्
तस्मान् मनसा प्रजापतये जुह्वति
मन इव हि प्रजापतिः
प्रजापतेराप्त्यै
परिधीन्त् सम् मार्ष्टि
पुनात्येवैनान्
त्रिर् मध्यमं त्रयो वै प्राणाः

VERSE: 6
इमे लोका इमान् एव लोकानभि जयति
त्रिरुत्तरार्ध्यं त्रयो वै देवयानाः पन्थानस् तान् एवाभि जयति
त्रिरुप वाजयति त्रयो वै देवलोका देवलोकान् एवाभि जयति
द्वादश सम् पद्यन्ते द्वादश मासाः संवत्सरः
संवत्सरमेव प्रीणाति ।
अथो संवत्सरमेवास्मा उप दधाति
सुवर्गस्य लोकस्य समष्ट्यै ।
आघारमा घारयति
तिर इव

VERSE: 7
वै सुवर्गो लोकः
सुवर्गमेवास्मै लोकम् प्र रोचयति ।
ऋजुमा घारयत्य् ऋजुरिव हि प्राणः
संततमा घारयति प्राणानामन्नाद्यस्य संतत्यै ।
अथो रक्षसामपहत्यै
यं कामयेत
प्रमायुकः स्याद् इति जिह्मं तस्याऽऽ घारयेत्
प्राणमेवास्माज् जिह्मं नयति
ताजक् प्र मीयते
शिरो वा एतद् यज्ञस्य यदाघार आत्मा ध्रुवा

VERSE: 8
आघारमाघार्य ध्रुवां समनक्ति ।
आत्मन्न् एव यज्ञस्य शिरः प्रति दधाति ।
अग्निर् देवानां दूत आसीद् दैव्योऽसुराणाम् ।
तौ प्रजापतिम् प्रश्नम् ऐताम् ।
स प्रजापतिर् ब्राह्मणमब्रवीत् ।
एतद् वि ब्रूहीति ।
आ श्रावयेतीदं देवाः शृणुतेति वाव तदब्रवीदग्निर् देवो होतेति
य एव देवानां तमवृणीत
ततो देवाः

VERSE: 9
अभवन् परासुराः ।
यस्यैवं विदुषः प्रवरम् प्रवृणते भवत्यात्मना परास्य भ्रातृव्यो भवति
यद् ब्राह्मणश्चाब्राह्मणश्च प्रश्नमेयाताम् ब्राह्मणायाधि ब्रूयात् ।
यद् ब्राह्मणायाध्याहाऽऽत्मनेऽध्याह
यद् ब्राह्मणम् पराहाऽऽत्मनम् पराऽऽह
तस्माद् ब्राह्मणो न परोच्यः ॥

2.5.12 अनुवाक 12
काम्येष्टियाज्यापुरोनुवाक्याः

VERSE: 1
आयुष् टे ।
आयुर्दा अग्ने ।
आ प्यायस्व
सं ते ।
अव ते हेडः ।
उदुत्तमम्
प्र णो देवी ।
आ नो दिवः ।
अग्नाविष्णू
अग्नाविष्णू
इमं मे वरुण
तत् त्वा यामि ।
उदु त्यम् ।
चित्रम्
अपां नपादा ह्यस्थादुपस्थं जिह्मानामूर्ध्वो विद्युतं वसानः । तस्य ज्येष्ठम् महिमानं वहन्तीर् हिरण्यवर्णाः परि यन्ति यह्वीः
सम्

VERSE: 2
अन्या यन्त्य् उप यन्त्यन्याः समानमूर्वं नद्यः पृणन्ति । तमू शुचिं शुचयो दीदिवांसमपां नपातम् परि तस्थुरापः ॥
तमस्मेरा युवतयो युवानम् मर्मृज्यमानाः परि यन्त्यापः । स शुक्रेण शिक्वना रेवदग्निर् दीदायानिध्मो घृतनिर्णिग् अप्सु ॥
इन्द्रावरुणयोरहं सम्राजोरव आ वृणे । ता नो मृडात ईदृशे ॥
इन्द्रावरुणा युवमध्वराय नः

VERSE: 3
विशे जनाय महि शर्म यच्छतम् । दीर्घप्रयज्युमति यो वनुष्यति वयं जयेम पृतनासु दूढ्यः ॥
आ नो मित्रावरुणा
प्र बाहवा
त्वं नो अग्ने वरुणस्य विद्वान् देवस्य हेडोऽव यासिसीष्ठाः । यजिष्ठो वह्नितमः शोशुचानो विश्वा द्वेषांसि प्र मुमुग्ध्यस्मत्
स त्वं नो अग्नेऽवमो भवोती नेदिष्ठो अस्या उषसो व्युष्टौ । अव यक्ष्व नो वरुणम्

VERSE: 4
रराणो वीहि मृडीकं सुहवो न एधि
प्रप्रायमग्निर् भरतस्य शृण्वे वि यत् सूर्यो न रोचते बृहद् भाः । अभि यः पूरुम् पृतनासु तस्थौ दीदाय दैव्यो अतिथिः शिवो नः
प्र ते यक्षि प्र त इयर्मि मन्म भुवो यथा वन्द्यो नो हवेषु । धन्वन्न् इव प्रपा असि त्वमग्न इयक्षवे पूरवे प्रत्न राजन् ।

VERSE: 5
वि पाजसा
वि ज्योतिषा
स त्वमग्ने प्रतीकेन प्रत्य् ओष यातुधान्यः । उरुक्षयेषु दीद्यत्
तं सुप्रतीकं सुदृशं स्वञ्चमविद्वांसो विदुष्टरं सपेम । स यक्षद् विश्वा वयुनानि विद्वान् प्र हव्यमग्निरमृतेषु वोचत् ॥
अंहोमुचे
विवेष यन् मा
वि न इन्द्र ।
इन्द्र क्षत्रम्
इन्द्रियाणि शतक्रतो
अनु ते दायि ॥



2.6 प्रपाठक: 6 प्रकृतेष्टौ शेषविधीनामनुब्राह्मणम्
2.6.1 अनुवाक 1
प्रयाजविधिः

VERSE: 1
समिधो यजति वसन्तमेवर्तूनामव रुन्द्धे
तनूनपातं यजति ग्रीष्ममेवाव रुन्द्धे ।
इडो यजति वर्षा एवाव रुन्द्धे
बर्हिर्यजति शरदमेवाव रुन्द्धे
स्वाहाकारं यजति हेमन्तमेवाव रुन्द्धे तस्मात् स्वाहाकृता हेमन् पशवोऽव सीदन्ति
समिधो यजत्य् उषस एव देवतानामव रुन्द्धे
तनूनपातं यजति यज्ञमेवाव रुन्द्धे

VERSE: 2
इडो यजति पशून् एवाव रुन्द्धे
बर्हिर्यजति प्रजामेवाव रुन्द्धे
समानयत उपभृतस्
तेजो वा आज्यम् प्रजा बर्हिः
प्रजास्वेव तेजो दधाति
स्वाहाकारं यजति
वाचमेवाव रुन्द्धे
दश सम् पद्यन्ते
दशाक्षरा विराड्
विराजैवान्नाद्यमव रुन्द्धे
समिधो यजत्यस्मिन्न् एव लोके प्रति तिष्ठति
तनूनपातं यजति

VERSE: 3
यज्ञ एवान्तरिक्षे प्रति तिष्ठति ।
इडो यजति पशुष्वेव प्रति तिष्ठति
बर्हिर्यजति य एव देवयानाः पन्थानस् तेष्वेव प्रति तिष्ठति
स्वाहाकारं यजति सुवर्ग एव लोके प्रति तिष्ठति ।
एतावन्तो वै देवलोकास् तेष्वेव यथापूर्वम् प्रति तिष्ठति
देवासुरा एषु लोकेष्वस्पर्धन्त
ते देवाः प्रयाजैरेभ्यो लोकेभ्योऽसुरान् प्राणुदन्त
तत् प्रयाजानाम्

VERSE: 4
प्रयाजत्वम् ।
यस्यैवं विदुषः प्रयाजा इज्यन्ते प्रैभ्यो लोकेभ्यो भ्रातृव्यान् नुदते ।
अभिक्रामं जुहोति ।
अभिजित्यै
यो वै प्रयाजानाम् मिथुनं वेद प्र प्रजया पशुभिर्मिथुनैर्जायते
समिधो बह्वीरिव यजति
तनूनपातमेकमिव
मिथुनं तत् ।
इडो बह्वीरिव यजति बर्हिरेकमिव
मिथुनं तत् ।
एतद् वै प्रयाजानाम् मिथुनम् ।
य एवं वेद प्र

VERSE: 5
प्रजया पशुभिर् मिथुनैर् जायते
देवानां वा अनिष्टा देवता आसन् ।
अथासुरा यज्ञमजिघांसन्
ते देवा गायत्रीं व्यौहन्
पञ्चाक्षराणि प्राचीनानि त्रीणि प्रतीचीनानि
ततो वर्म यज्ञायाभवद् वर्म यजमानाय
यत् प्रयाजानूयाजा इज्यन्ते वर्मैव तद् यज्ञाय क्रियते वर्म यजमानाय भ्रातृव्याभिभूत्यै
तस्माद् वरूथम् पुरस्ताद् वर्षीयः पश्चाद् ध्रसीयः ।
देवा वै पुरा रक्षोभ्यः

VERSE: 6
इति स्वाहाकारेण प्रयाजेषु यज्ञं संस्थाप्यमपश्यन्
तं स्वाहाकारेण प्रयाजेषु समस्थापयन्
वि वा एतद् यज्ञं छिन्दन्ति यत् स्वाहाकारेण प्रयाजेषु संस्थापयन्ति
प्रयाजान् इष्ट्वा हवींष्यभि घारयति यज्ञस्य संतत्यै ।
अथो हविरेवाकर्
अथो यथापूर्वमुपैति
पिता वै प्रयाजाः प्रजानूयाजाः ।
यत् प्रयाजान् इष्ट्वा हवींष्यभिघारयति पितैव तत् पुत्रेण साधारणम्

VERSE: 7
कुरुते
तस्मादाहुर्यश्चैवं वेद यश्च न
कथा पुत्रस्य केवलं कथा साधारणम् पितुरिति ।
अस्कन्नमेव तद् यत् प्रयाजेष्विष्टेषु स्कन्दति
गायत्र्येव तेन गर्भं धत्ते
सा प्रजाम् पशून् यजमानाय प्र जनयति ॥

2.6.2 अनुवाक 2
आज्यभागौ

VERSE: 1
चक्षुषी वा एते यज्ञस्य यदाज्यभागौ
यदाज्यभागौ यजति चक्षुषी एव तद् यज्ञस्य प्रति दधाति
पूर्वार्धे जुहोति
तस्मात् पूर्वार्धे चक्षुषी
प्रबाहुग् जुहोति
तस्मात् प्रबाहुक् चक्षुषी
देवलोकं वा अग्निना यजमानोऽनु पश्यति पितृलोकं सोमेन ।
उत्तरार्धेऽग्नये जुहोति दक्षिणार्धे सोमाय ।
एवमिव हीमौ लोकावनयोर् लोकयोरनुख्यात्यै
राजानौ वा एतौ देवतानाम् ॥

VERSE: 2
यदग्नीषोमौ ।
अन्तरा देवता इज्येते देवतानां विधृत्यै
तस्माद् राज्ञा मनुष्या विधृताः ।
ब्रह्मवादिनो वदन्ति
किं तद् यज्ञे यजमानः कुरुते येनान्यतोदतश्च पशून्
दाधारोभयतोदतश्चेति ।
ऋचमनूच्याज्यभागस्य जुषाणेन यजति तेनान्यतोदतो दाधार ।
ऋचमनूच्य हविष ऋचा यजति तेनोभयतोदतो दाधार
मूर्धन्वती पुरोऽनुवाक्या भवति मूर्धानमेवैनं समानानां करोति ।

VERSE: 3
नियुत्वत्या यजति भ्रातृव्यस्यैव पशून् नि युवते
केशिनं ह दार्भ्यं केशी सात्यकामिरुवाच
सप्तपदां ते शक्वरीं श्वो यज्ञे प्रयोक्तासे यस्यै वीर्येण प्र जातान् भ्रातृव्यान् नुदते प्रति जनिष्यमाणान् यस्यै वीर्येणोभयोर् लोकयोर् ज्योतिर् धत्ते यस्यै वीर्येण पूर्वार्धेनानड्वान् भुनक्ति जघनार्धेन धेनुरिति
पुरस्ताल्लक्ष्मा पुरोऽनुवाक्या भवति जातान् एव भ्रातृव्यान् प्र णुदते ।
उपरिष्टाल्लक्ष्मा

VERSE: 4
याज्या जनिष्यमाणान् एव प्रति नुदते
पुरस्ताल्लक्ष्मा पुरोऽनुवाक्या भवत्यस्मिन्न् एव लोके ज्योतिर् धत्ते ।
उपरिष्टाल्लक्ष्मा याज्यामुष्मिन्न् एव लोके ज्योतिर् धत्ते
ज्योतिष्मन्तावस्मा इमौ लोकौ भवतो य एवं वेद
पुरस्ताल्लक्ष्मा पुरोऽनुवाक्या भवति तस्मात् पूर्वर्धेनानड्वान् भुनक्ति ।
उपरिष्टाल्लक्ष्मा याज्या तस्माज् जघनार्धेन धेनुः ।
य एवं वेद भुङ्क्त एनमेतौ
वज्र आज्यं वज्र आज्यभागौ ।

VERSE: 5
वज्रो वषट्कारस्
त्रिवृतमेव वज्रं सम्भृत्य भ्रातृव्याय प्र हरत्यच्छम्बट्कारम्
अपगुर्य वषट् करोति स्तृत्यै
गायत्री पुरोऽनुवाक्या भवति त्रिष्टुग् याज्या
ब्रह्मन्न् एव क्षत्रमन्वारम्भयति
तस्माद् ब्राह्मणो मुख्यः ।
मुख्यो भवति य एवं वेद
प्रैवैनम् पुरोऽनुवाक्ययाऽऽह
प्र णयति याज्यया
गमयति वषट्कारेण ।
ऐवैनम् पुरोऽनुवाक्यया दत्ते
प्र यच्छति याज्यया
प्रति

VERSE: 6
वषट्कारेण स्थापयति
त्रिपदा पुरोऽनुवाक्या भवति
त्रय इमे लोकाः ।
एष्वेव लोकेषु प्रति तिष्ठति
चतुष्पदा याज्या
चतुष्पद एव पशूनव रुन्द्धे
द्व्यक्षरो वषट्कारो द्विपाद् यजमानः पशुष्वेवोपरिष्टात् प्रति तिष्ठति
गायत्री पुरोऽनुवाक्या भवति त्रिष्टुग् याज्या ।
एषा वै सप्तपदा शक्वरी
यद् वा एतया देवा अशिक्षन् तदशक्नुवन्
य एवं वेद शक्नोत्येव यच् छिक्षति ॥

2.6.3 अनुवाक 3
आग्नेयपुरोडाशः

VERSE: 1
प्रजापतिर् देवेभ्यो यज्ञान् व्यादिशत् स आत्मन्नाज्यमधत्त तं देवा अब्रुवन्न् एष वाव यज्ञो यदाज्यमप्येव नोऽत्रास्त्विति सोऽब्रवीद् यजान् व आज्य भागावुप स्तृणानभि घारयान् इति तस्माद् यजन्त्याज्यभागावुप स्तृणन्त्यभि घारयन्ति
ब्रह्मवादिनो वदन्ति कस्मात् सत्याद् यातयामान्यन्यानि हवींष्ययातयाममाज्यमिति प्राजापत्यमिति ब्रूयादयातयामा हि देवानाम् प्रजापतिरिति
छन्दांसि देवेभ्योऽपाक्रामन् न वोऽभागानि हव्यं वक्ष्याम इति तेभ्य एतच् चतुरवत्तमधारयन् पुरोऽनुवाक्यायै याज्यायै देवतायै वषट्काराय यच् चतुरवत्तं जुहोति छन्दांस्येव तत् प्रीणाति तान्यस्य प्रीतानि देवेभ्यो हव्यं वहन्ति ।
अङ्गिरसो वा इत उत्तमाः सुवर्गं लोकमायन् तद् ऋषयो यज्ञवास्त्वभ्यवायन् ते

VERSE: 2
अपश्यन् पुरोडाशं कूर्मम् भूतं सर्पन्तं तमब्रुवन्न् इन्द्राय ध्रियस्व बृहस्पतये ध्रियस्व विश्वेभ्यो देवेभ्यो ध्रियस्वेति स नाध्रियत तमब्रुवन्नग्नये ध्रियस्वेति सोऽग्नयेऽध्रियत यदाग्नेयोऽष्टाकपालोऽमावास्यायां च पौर्णमास्यां चाच्युतो भवति सुवर्गस्य लोकस्याभिजित्यै
तमब्रुवन् कथाऽहास्था इत्यनुपाक्तोऽभूवमित्यब्रवीद् यथाक्षोऽनुपाक्तः

VERSE: 4
अवार्छत्येवमवाऽऽरमित्य् उपरिष्टादभ्यज्याधस्तादुपानक्ति सुवर्गस्य लोकस्य समष्ट्यै
सर्वाणि कपालान्यभि प्रथयति तावतः पुरोडाशानमुष्मिम्̐ लोकेऽभि जयति
यो विदग्धः स नैर्ऋतो योऽशृतः स रौद्रो यः शृतः स सदेवस् तस्मादविदहता शृतंकृत्यः सदेवत्वाय
भस्मनाभि वासयति तस्मान् मांसेनास्थि छन्नं वेदेनाभि वासयति तस्मात्

VERSE: 5
केशैः शिरश्छन्नम्
प्रच्युतं वा एतदस्माल् लोकादगतं देवलोकं यच् छृतं हविरनभिघारितमभिघार्योद् वासयति देवत्रैवैनद् गमयति
यद्येकं कपालं नश्येदेको मासः संवत्सरस्यानवेतः स्यादथ यजमानः प्र मीयेत यद् द्वे नश्येतां द्वौ मासौ संवत्सरस्यानवेतौ स्यातामथ यजमानः प्र मीयेत संख्यायोद् वासयति यजमानस्य

VERSE: 6
गोपीथाय
यदि नश्येदाश्विनं द्विकपालं निर्वपेद् द्यावापृथिव्यामेककपालमश्विनौ वै देवानाम् भिषजौ ताभ्यामेवास्मै भेषजं करोति
द्यावापृथिव्य एककपालो भवत्यनयोर्वा एतन् नश्यति यन् नश्यत्यनयोरेवैनद् विन्दति प्रतिष्ठित्यै ॥

2.6.4 अनुवाक 4
वेदिः

VERSE: 1
देवस्य त्वा सवितुः प्रसव इति स्फ्यमा दत्ते प्रसूत्यै ।
अश्विनोर् बाहुभ्यामित्याहाश्विनौ हि देवानामध्वर्यू आस्ताम्
पूष्णो हस्ताभ्यामित्याह यत्यै ।
शतभृष्टिरसि वानस्पत्यो द्विषतो वध इत्याह वज्रमेव तत् सं श्यति
भ्रातृव्याय प्रहरिष्यन्त् ।
स्तम्बयजुर् हरत्येतावती वै पृथिवी यावती वेदिस् तस्या एतावत एव भ्रातृव्यं निर् भजति

VERSE: 2
तस्मान् नाभागं निर् भजन्ति ।
त्रिर् हरति त्रय इमे लोका एभ्य एवैनं लोकेभ्यो निर् भजति
तूष्णीं चतुर्थं हरत्यपरिमितादेवैनं निर्भजति ।
उद् धन्ति यदेवास्या अमेध्यं तदप हन्ति ।
उद् धन्ति तस्माद् ओषधयः परा भवन्ति
मूलं च्छिनत्ति भ्रातृब्यस्यैव मूलं च्छिनत्ति
पितृदेवत्याऽतिखातेयतीं खनति प्रजापतिना

VERSE: 3
यज्ञमुखेन सम्मिताम्
आ प्रतिष्ठायै खनति यजमानमेव प्रतिष्ठां गमयति
दक्षिणतो वर्षीयसीं करोति देवयजनस्यैव रूपमकः
पुरीषवतीं करोति प्रजा वै पशवः पुरीषम् प्रजयैवैनम् पशुभिः पुरीषवन्तं करोति ।
उत्तरम् परिग्राहम् परि गृह्णात्येतावती वै पृथिवी यावती वेदिस् तस्या एतावत एव भ्रातृव्यं निर्भज्यात्मन उत्तरम् परिग्राहम् परि गृह्णाति
क्रूरमिव वै

VERSE: 4
एतत् करोति यद् वेदिं करोति
धा असि स्वधा असीति योयुप्यते शान्त्यै
प्रोक्षणीरा सादयत्यापो वै रक्षोघ्नी रक्षसामपहत्यै
स्फ्यस्य वर्त्मन्त् सादयति यज्ञस्य संतत्यै
यं द्विष्यात् तं ध्यायेच् छुचैवैनमर्पयति ॥

2.6.5 अनुवाक 5
बर्हिः प्रयोगः

VERSE: 1
ब्रह्मवादिनो वदन्ति ।
अद्भिर् हवींषि प्रौक्षीः केनाप इति
ब्रह्मणेति ब्रूयात् ।
अद्भिर् ह्येव हवींषि प्रोक्षति ब्रह्मणापः ।
इध्माबर्हिः प्रोक्षति
मेध्यमेवैनत् करोति
वेदिम् प्रोक्षति ।
ऋक्षा वा एषाऽलोमकाऽमेध्या यद् वेदिः ।
मेध्यामेवैनां करोति
दिवे त्वान्तरिक्षाय त्वा पृथिव्यै त्वेति बर्हिरासाद्य प्र

VERSE: 2
उक्षति ।
एभ्य एवैनल् लोकेभ्यः प्रोक्षति
क्रूरमिव वा एतत् करोति यत् खनति ।
अपो नि नयति शान्त्यै
पुरस्तात् प्रस्तरं गृह्णाति मुख्यमेवैनं करोति ।
इयन्तं गृह्णाति प्रजापतिना यज्ञमुखेन सम्मितम्
बर्हिः स्तृणाति
प्रजा वै बर्हिः पृथिवी वेदिः
प्रजा एव पृथिव्याम् प्रति ष्ठापयति ।
0 अनतिदृश्नं स्तृणाति
1 प्रजयैवैनम् पशुभिरनतिदृश्नं करोति

VERSE: 3
उत्तरम् बर्हिषः प्रस्तरं सादयति
प्रजावै बर्हिर्यजमानः प्रस्तरः ।
यजमानमेवायजमानादुत्तरं करोति
तस्माद् यजमानोऽयजमानादुत्तरः ।
अन्तर् दधाति
व्यावृत्त्यै ।
अनक्ति
हविष्कृतमेवैनं सुवर्गं लोकं गमयति
त्रेधाऽनक्ति
त्रय इमे लोकाः ।
एभ्य एवैनं लोकेभ्योऽनक्ति
न प्रति शृणाति
यत् प्रतिशृणीयादनूर्ध्वम्भावुकं यजमानस्य स्यात् ।
उपरीव प्र हरति

VERSE: 4
उपरीव हि सुवर्गो लोकः ।
नि यच्छति
वृष्टिमेवास्मै नि यच्छति
नात्यग्रम् प्र हरेत् ।
यदत्यग्रम् प्रहरेदत्यासारिण्यध्वर्योर् नाशुका स्यात् ।
न पुरस्तात् प्रत्यस्येत् ।
यत् पुरस्तात् प्रत्यस्यात् सुवर्गाल् लोकाद् यजमानम् प्रति नुदेत्
प्राञ्चम् प्र हरति
यजमानमेव सुवर्गं लोकं गमयति
न विष्वञ्चं वि युयात् ।
यद् विष्वञ्चं वियुयात् ॥

VERSE: 5
स्त्र्यस्य जायेत ।
ऊर्ध्वमुद् यौति ।
ऊर्ध्वमिव हि पुंसः पुमान् एवास्य जायते
यत् स्फ्येन वोपवेषेण वा योयुप्येत स्तृतिरेवास्य सा
हस्तेन योयुप्यते यजमानस्य गोपीथाय
ब्रह्मवादिनो वदन्ति
किं यज्ञस्य यजमान इति
प्रस्तर इति
तस्य क्व सुवर्गो लोक इति ।
आहवनीय इति ब्रूयात् ।
यत् प्रस्तरमाहवनीये प्रहरति यजमानमेव

VERSE: 6
सुवर्गं लोकं गमयति
वि वा एतद् यजमानो लिशते यत् प्रस्तरं योयुप्यन्ते
बर्हिरनु प्रहरति शान्त्यै ।
अनारम्भण इव वा एतर्ह्यध्वर्युः
स ईश्वरो वेपनो भवितोः ।
ध्रुवाऽसीतीमामभि मृशति ।
इयं वै ध्रुवा ।
अस्यामेव प्रति तिष्ठति
न वेपनो भवति ।
अगा3नग्नीद् इत्याह
यद् ब्रूयात् ।
अगन्नग्निरित्यग्नावग्निं गमयेन् निर्यजमानं सुवर्गाल् लोकाद् भजेत् ।
अगन्न् इत्येव ब्रूयाद् यजमानमेव सुवर्गं लोकं गमयति ॥

2.6.6 अनुवाक 6
उपांशुयाज स्विष्टकृतौ

VERSE: 1
अग्नेस् त्रयो ज्यायांसो भ्रातर आसन् ते देवेभ्यो हव्यं वहन्तः प्रामीयन्त
सोऽग्निरबिभेद् इत्थं वाव स्य आर्तिमाऽरिष्यतीति स निलायत सोऽपः प्राविशत् तं देवताः प्रैषम् ऐच्छन्
तम् मत्स्यः प्राब्रवीत् तमशपद् धियाधिया त्वा वध्यासुर्यो मा प्रावोच इति
तस्मान् मत्स्यं धियाधिया घ्नन्ति शप्तः

VERSE: 2
हि
तमन्वविन्दन् तमब्रुवन्न् उप न आ वर्तस्व हव्यं नो वहेति
सोऽब्रवीद् वरं वृणै यदेव गृहीतस्याहुतस्य बहिःपरिधि स्कन्दात् तन् मे भ्रातृणाम् भागधेयमसद् इति तस्माद् यद् गृहीतस्याहुतस्य बहिःपरिधि स्कन्दति तेषां तद् भागधेयं तान् एव तेन प्रीणाति
परिधीन् परि दधाति रक्षसामपहत्यै
सं स्पर्शयति

VERSE: 3
रक्षसामनन्ववचाराय
न पुरस्तात् परि दधात्यादित्यो ह्येवोद्यन् पुरस्ताद् रक्षांस्यपहन्ति ।
ऊर्ध्वे समिधावा दधात्य् उपरिष्टादेव रक्षांस्यप हन्ति
यजुषान्यां तूष्णीमन्याम् मिथुनत्वाय
द्वे आ दधाति द्विपाद् यजमानः प्रतिष्ठित्यै
ब्रह्मवादिनो वदन्ति
स त्वै यजेत यो यज्ञस्याऽऽर्त्या वसीयन्त् स्याद् इति
भूपतये स्वाहा भुवनपतये स्वाहा भूतानाम्

VERSE: 4
पतये स्वाहेति स्कन्नमनु मन्त्रयेत
यज्ञस्यैव तदार्त्या यजमानो वसीयान् भवति भूयसीर् हि देवताः प्रीणाति
जामि वा एतद् यज्ञस्य क्रियते यदन्वञ्चौ पुरोडाशौ ।
उपांशुयाजमन्तरा यजत्यजामित्वायाथो मिथुनत्वाय ।
अग्निरमुष्मिम्̐ लोक आसीद् यमोऽस्मिन्
ते देवा अब्रुवन्न् एतेमौ वि पर्य् ऊहामेति ।
अन्नाद्येन देवा अग्निम् ॥

VERSE: 5
उपामन्त्रयन्त राज्येन पितरो यमं तस्मादग्निर् देवानामन्नादो यमः पितृणां राजा
य एवं वेद प्र राज्यमन्नाद्यमाप्नोति
तस्मा एतद् भागधेयम् प्रायच्छन् यदग्नये स्विष्टकृतेऽवद्यन्ति
यदग्नये स्विष्टकृतेऽवद्यति भागधेयेनैव तद् रुद्रं समर्धयति
सकृत्सकृदव द्यति सकृद् इव हि रुद्रः ।
उत्तरार्धादव द्यत्येषा वै रुद्रस्य

VERSE: 6
दिक् स्वायामेव दिशि रुद्रं निरवदयते
द्विरभि घारयति चतुरवत्तस्याप्त्यै
पशवो वै पूर्वा आहुतयः ।
एष रुद्रो यदग्निः ।
यत् पूर्वा आहुतीरभि जुहुयाद् रुद्राय पशूनपि दध्यात् ।
अपशुर्यजमानः स्यात् ।
अतिहाय पूर्वा आहुतीर् जुहोति पशूनां गोपीथाय ॥

2.6.7 अनुवाक 7
इडोपाह्वानम्

VERSE: 1
मनुः पृथिव्या यज्ञियम् ऐच्छत्
स घृतं निषिक्तमविन्दत्
सोऽब्रवीत्
कोऽस्येश्वरो यज्ञेऽपि कर्तोरिति
तावब्रूताम् मित्रावरुणौ
गोरेवाऽऽवमीश्वरौ कर्तोः स्व इति
तौ ततो गां सम् ऐरयताम् ।
सा यत्रयत्र न्यक्रामत् ततो घृतमपीड्यत
तस्माद् घृतपद्य् उच्यते
तदस्यै जन्म ।
उपहूतं रथंतरं सह पृथिव्येत्याह

VERSE: 2
इयं वै रथंतरम्
इमामेव सहान्नाद्येनोप ह्वयते ।
उपहूतं वामदेव्यं सहान्तरिक्षेणेत्याह
पशवो वै वामदेव्यम्
पशून् एव सहान्तरिक्षेणोप ह्वयते ।
उपहूतम् बृहत् सह दिवेत्याह ।
ऐरं वै बृहत् ।
इरामेव सह दिवोप ह्वयते ।
उपहूताः सप्त होत्रा इत्याह होत्रा एवोप ह्वयते।
उपहूता धेनुः

VERSE: 3
सहर्षभेत्याह
मिथुनमेवोप ह्वयते ।
उपहूतो भक्षः सखेत्याह
सोमपीथमेवोप ह्वयते ।
उपहूता3ं हो इत्याह ।
आत्मानमेवोप ह्वयते ।
आत्मा ह्य् उपहूतानां वसिष्ठः ।
इडामुप ह्वयते
पशवो वा इडा
पशून् एवोप ह्वयते
चतुरुप ह्वयते
चतुष्पादो हि पशवः ।
मानवीत्याह मनुर् ह्येताम्

VERSE: 4
अग्रेऽपश्यत् ।
घृतपदीत्याह यदेवास्यै पदाद् घृतमपीड्यत तस्मादेवमाह
मैत्रावरुणीत्याह मित्रावरुणौ ह्येनां समैरयताम्
ब्रह्म देवकृतमुपहूतमित्याह
ब्रह्मैवोप ह्वयते
दैव्या अध्वर्यव उपहूता उपहूता मनुष्या इत्याह
देवमनुष्यान् एवोप ह्वयते
य इमं यज्ञमवान् ये यज्ञपतिं वर्धान् इत्याह ।

VERSE: 5
यज्ञाय चैव यजमानाय चाशिषमा शास्ते ।
उपहूते द्यावापृथिवी इत्याह
द्यावापृथिवी एवोप ह्वयते
पूर्वजे ऋतावरी इत्याह पूर्वजे ह्येते ऋतावरी
देवा देवपुत्रे इत्याह देवी ह्येते देवपुत्रे
उपहूतोऽयं यजमान इत्याह
यजमानमेवोप ह्वयते ।
उत्तरस्यां देवयज्यायामुपहूतो भूयसि हविष्करण उपहूतो दिव्ये धामन्न् उपहूतः

VERSE: 6
इत्याह
प्रजा वा उत्तरा देवयज्या पशवो भूयो हविष्करणम् सुवर्गो लोको दिव्यं धाम ।
इदमसीदमसीत्येव यज्ञस्य प्रियं धामोप ह्वयते
विश्वमस्य प्रियमुपहूतमित्याह ।
अच्छम्बट्कारमेवोप ह्वयते ॥

2.6.8 अनुवाक 8
इडाप्राशित्रभक्षौ

VERSE: 1
पशवो वा इडा स्वयमा दत्ते काममेवात्मना पशूनामा दत्ते न ह्यन्यः कामम् पशूनाम् प्रयच्छति
वाचस् पतये त्वा हुतम् प्राश्नामीत्याह वाचमेव भागधेयेन प्रीणाति सदसस् पतये त्वा हुतम् प्राश्नामीत्याह स्वगाकृत्यै
चतुरवत्तम् भवति हविर् वै चतुरवत्तम् पशवश्चतुरवत्तम् ।
यद् होता प्राश्नीयाद् होता

VERSE: 2
आर्तिमार्छेद् यदग्नौ जुहुयाद् रुद्राय पशूनपि दध्यादपशुर्यजमानः स्यात् ।
वाचस् पतये त्वा हुतम् प्राश्नामीत्याह परोऽक्षमेवैनज् जुहोति सदसस् पतये त्वा हुतम् प्राश्नामीत्याह स्वगाकृत्यै
प्राश्नन्ति तीर्थ एव प्राश्नन्ति दक्षिणां ददाति तीर्थ एव दक्षिणां ददाति
वि वा एतद् यज्ञम्

VERSE: 3
छिन्दन्ति यन् मध्यतः प्राश्नन्त्यद्भिर् मार्जयन्त आपो वै सर्वा देवता देवताभिरेव यज्ञं सं तन्वन्ति
देवा वै यज्ञाद् रुद्रमन्तरायन्त् स यज्ञमविध्यत् तं देवा अभि समगच्छन्त
कल्पतां न इदमिति तेऽब्रुवन्त् स्विष्टं वै न इदम् भविष्यति यद् इमं राधयिष्याम इति तत् स्विष्टकृतः स्विष्टकृत्त्वम् ।
तस्याविद्धं निः

VERSE: 4
अकृन्तन् यवेन सम्मितं तस्माद् यवमात्रमव द्येद् यज् ज्यायोऽवद्येद् रोपयेत् तद् यज्ञस्य यदुप च स्तृणीयादभि च घारयेदुभयतःसंश्वायि कुर्यात् ।
अवदायाभि घारयति द्विः सम् पद्यते द्विपाद् यजमानः प्रतिष्ठित्यै
यत् तिरश्चीनमतिहरेदनभिविद्धं यज्ञस्याभि विध्येत् ।
अग्रेण परि हरति तीर्थेनैव परि हरति तत् पूष्णे पर्यहरन्
तत्

VERSE: 5
पूषा प्राश्य दतोऽरुणत् तस्मात् पूषा प्रपिष्टभागोऽदन्तको हि
तं देवा अब्रुवन्
वि वा अयमार्ध्यप्राशित्रियो वा अयमभूद् इति
तद् बृहस्पतये पर्यहरन्त् सोऽबिभेद् बृहस्पतिरित्थं वाव स्य आर्तिमारिष्यतीति
स एतम् मन्त्रमपश्यत् सूर्यस्य त्वा चक्षुषा प्रति पश्यामीत्यब्रवीन् न हि सूर्यस्य चक्षुः

VERSE: 6
किं चन हिनस्ति
सोऽबिभेत् प्रतिगृह्णन्तम् मा हिंसिष्यतीति देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्याम् प्रति गृह्णामीत्यब्रवीत् सवितृप्रसूत एवैनद् ब्रह्मणा देवताभिः प्रत्यगृह्णात्
सोऽबिभेत् प्राश्नन्तम् मा हिंसिष्यतीत्यग्नेस् त्वास्येन प्राश्नामीत्यब्रवीन् न ह्यग्नेरास्यं किं चन हिनस्ति
सोऽबिभेत्

VERSE: 7
प्राशितम् मा हिंसिष्यतीति ब्राह्मणस्योदरेणेत्यब्रवीन् न हि ब्राह्मणस्योदरं किं चन हिनस्ति बृहस्पतेर् ब्रह्मणेति स हि ब्रह्मिष्ठः ।
अप वा एतस्मात् प्राणाः क्रामन्ति यः प्राशित्रम् प्राश्नाति ।
अद्भिर् मार्जयित्वा प्राणान्त् सम् मृशते ।
अमृतं वै प्राणा अमृतमापः प्राणान् एव यथास्थानमुप ह्वयते ॥

2.6.9 अनुवाक 9
अनूयाजाः सूक्तवाकश्च

VERSE: 1
अग्नीध आ दधात्यग्निमुखान् एवर्तून् प्रीणाति
समिधमा दधात्य् उत्तरासामाहुतीनाम् प्रतिष्ठित्या अथो समिद्वत्येव जुहोति
परिधीन्त् सम् मार्ष्टि पुनात्येवैनान्त् सकृत्सकृत् सम् मार्ष्टि पराङ् इव ह्येतर्हि यज्ञः ।
चतुः सम् पद्यते चतुष्पादः पशवः पशून् एवाव रुन्द्धे
ब्रह्मन् प्र स्थास्याम इत्याहात्र वा एतर्हि यज्ञः श्रितः

VERSE: 2
यत्र ब्रह्मा यत्रैव यज्ञः श्रितस् तत एवैनमा रभते
यद् धस्तेन प्रमीवेद् वेपनः स्याद् यच् छीर्ष्णा शीर्षक्तिवान्त् स्याद् यत् तूष्णीमासीतासम्प्रत्तो यज्ञः स्यात्
प्र तिष्ठेत्येव ब्रूयाद्
वाचि वै यज्ञः श्रितो यत्रैव यज्ञः श्रितस् तत एवैनं सम् प्र यच्छति
देव सवितरेतत् ते प्र ॥

VERSE: 3
आहेत्याह प्रसूत्यै
बृहस्पतिर् ब्रह्मेत्याह स हि ब्रह्मिष्ठः
स यज्ञम् पाहि स यज्ञपतिम् पाहि स माम् पाहीत्याह
यज्ञाय यजमानायात्मने तेभ्य एवाशिषमा शास्तेऽनार्त्या
आश्राव्याह
देवान् यजेति
ब्रह्मवादिनो वदन्तीष्टा देवता अथ कतम एते देवा इति छन्दांसीति ब्रूयाद् गायत्रीं त्रिष्टुभम्

VERSE: 4
जगतीमित्य्
अथो खल्वाहुर्
ब्राह्मणा वै छन्दांसीति
तान् एव तद् यजति
देवानां वा इष्टा देवता आसन्नथाग्निर् नोदज्वलत् तं देवा आहुतीभिरनूयाजेष्वन्वविन्दन्
यदनूयाजान् यजति ।
अग्निमेव तत् समिन्द्धे ।
एतदुर् वै नामासुर आसीत्
स एतर्हि यज्ञस्याशिषमवृङ्क्त
यद् ब्रूयादेतत्

VERSE: 5
उ द्यावापृथिवी भद्रमभूद् इत्येतदुमेवासुरं यज्ञस्याशिषं गमयेद्
इदं द्यावापृथिवी भद्रमभूद् इत्येव ब्रूयाद् यजमानमेव यज्ञस्याशिषम् गमयत्य्
आर्ध्म सूक्तवाकमुत नमोवाकमित्याहेदमरात्स्मेति वावैतदाह ।
उपश्रितो दिवः पृथिव्योरित्याह द्यावापृथिव्योर् हि यज्ञ उपश्रितः ।
ओमन्वती तेऽस्मिन् यज्ञे यजमान द्यावापृथिवी

VERSE: 6
स्तामित्याहाऽऽशिषमेवैतामा शास्ते
यद् ब्रूयात् सूपावसाना च स्वध्यवसाना चेति प्रमायुको यजमानः स्याद् यदा हि प्रमीयते ।
अथेमामुपावस्यति
सूपचरणा च स्वधिचरणा चेत्येव ब्रूयाद् वरीयसीमेवास्मै गव्यूतिमा शास्ते न प्रमायुको भवति
तयो आविद्यग्निरिदं हविरजुषतेत्याह या अयाक्ष्म

VERSE: 7
देवतास् ता अरीरधामेति वावैतदाह
यन् न निर्दिशेत् प्रतिवेशं यज्ञस्याशीर् गच्छेद्
आ शास्तेऽयं यजमानोऽसावित्याह निर्दिश्यैवैनं सुवर्गं लोकं गमयति ।
आयुरा शास्ते सुप्रजास्त्वमा शास्त इत्याहाशिषमेवैतामा शास्ते
सजातवनस्यामा शास्त इत्याह प्राणा वै सजाताः प्राणान् एव

VERSE: 8
नान्तरेति
तदग्निर् देवो देवेभ्यो वनते वयमग्नेर् मानुषा इत्याहाग्निर् देवेभ्यो वनुते वयम् मनुष्येभ्य इति वावैतदाह ।
इह गतिर्वामस्येदं च नमो देवेभ्य इत्याह याश्चैव देवता यजति याश्च न ताभ्य एवोभयीभ्यो नमस् करोत्यात्मनोऽनार्त्यै ॥

2.6.10 अनुवाक 10
शंयुवाकः पत्नीसंयाजाश्च

VERSE: 1
देवा वै यज्ञस्य स्वगाकर्तारं नाविन्दन्
ते शम्युम् बार्हस्पत्यमब्रुवन् ।
इमं नो यज्ञं स्वगा कुर्विति
सोऽब्रवीत् ।
वरं वृणै यदेवाब्राह्मणोक्तोऽश्रद्दधानो यजातै सा मे यज्ञस्याशीरसद् इति
तस्माद् यदब्राह्मणोक्तोऽश्रद्दधानो यजते शम्युमेव तस्य बार्हस्पत्यं यज्ञस्याशीर् गच्छति ।
एतन् ममेत्यब्रवीत् किम् मे प्रजायाः

VERSE: 2
इति
योऽपगुरातै शतेन यातयात् ।
यो निहनत् सहस्रेण यातयात् ।
यो लोहितं करवद् यावतः प्रस्कद्य पांसून्त् संगृह्णात् तावतः संवत्सरान् पितृलोकं न प्र जानाद् इति
तस्माद् ब्राह्मणाय नाप गुरेत न नि हन्यान् न लोहितं कुर्यात् ।
एतावता हैनसा भवति
तच् छम्योरा वृणीमह इत्याह
यज्ञमेव तत् स्वगा करोति
तत्

VERSE: 3
शम्योरा वृणीमह इत्याह
शम्युमेव बार्हस्पत्यम् भागधेयेन समर्धयति
गातुं यज्ञाय गातुं यज्ञपतय इत्याह ।
आशिषमेवैतामा शास्ते
सोमं यजति रेत एव तद् दधाति
त्वष्टारं यजति रेत एव हितं त्वष्टा रूपाणि वि करोति
देवानाम् पत्नीर्यजति मिथुनत्वाय ।
अग्निं गृहपतिं यजति प्रतिष्ठित्यै
जामि वा एतद् यज्ञस्य क्रियते

VERSE: 4
यदाज्येन प्रयाजा इज्यन्त आज्येन पत्नीसंयाजाः ।
ऋचमनूच्य पत्नीसंयाजानाम् ऋचा यजति ।
अजामित्वायाथो मिथुनत्वाय
पङ्क्तिप्रायणो वै यज्ञः पङ्क्त्युदयनः
पञ्च प्रयाजा इज्यन्ते
चत्वारः पत्नीसंयाजाः समिष्टयजुः पञ्चमम्
पङ्क्तिमेवानु प्रयन्ति पङ्क्तिमनूद्यन्ति ॥

2.6.11 अनुवाक 11
संवर्गेष्टिहौत्रम्

VERSE: 1
युक्ष्वा हि देवहूतमां अश्वां अग्ने रथीरिव । नि होता पूर्व्यः सदः ॥
उत नो देव देवां अच्छा वोचो विदुष्टरः । श्रद् विश्वा वार्या कृधि ॥
त्वं ह यद् यविष्ठ्य सहसः सूनवाहुत । ऋतावा यज्ञियो भुवः ॥
अयमग्निः सहस्रिणो वाजस्य शतिनस् पतिः । मूर्धा कवी रयीणाम् ॥
तं नेमिम् ऋभवो यथा नमस्व सहूतिभिः । नेदीयो यज्ञम्

VERSE: 2
अङ्गिरः ॥
तस्मै नूनमभिद्यवे वाचा विरूप नित्यया । वृष्णे चोदस्व सुष्टुतिम् ॥
कमु ष्विदस्य सेनयाग्नेरपाकचक्षसः । पणिं गोषु स्तरामहे ॥
मा नो देवानां विशः प्रस्नातीरिवोस्राः । कृशं न हासुरघ्नियाः ॥
मा नः समस्य दूढ्यः परिद्वेषसो अंहतिः ऊर्मिर् न नावमा वधीत् ॥
नमस् ते अग्न ओजसे गृणन्ति देव कृष्टयः । अमैः

VERSE: 3
अमित्रमर्दय ॥
कुवित् सु नो गविष्टयेऽग्ने संवेषिषो रयिम् । उरुकृदुरु णस् कृधि ॥
मा नो अस्मिन् महाधने परा वर्ग् भारभृद् यथा । संवर्गं सं रयिं जय ॥
अन्यमस्मद् भिया इयमग्ने सिषक्तु दुच्छुना । वर्धा नो अमवच् छवः ॥
यस्याजुषन् नमस्विनः शमीमदुर्मखस्य वा । तं घेदग्निर् वृधावति ॥
परस्या अधि

VERSE: 4
संवतोऽवरां अभ्या तर । यत्राहमस्मि तां अव ॥
विद्मा हि ते पुरा वयमग्ने पितुर्यथावसः । अधा ते सुम्नमीमहे ।
य उग्र इव शर्यहा तिग्मशृङ्गो न वंसगः । अग्ने पुरो रुरोजिथ ॥
सखायः सं वः सम्यञ्चमिषं स्तोमं चाग्नये । वर्षिष्ठाय क्षितीनामूर्जो नप्त्रे सहस्वते ॥
संसमिद् युवसे वृषन्नग्ने विश्वान्यर्य आ । इडस् पदे समिध्यसे स नो वसून्या भर ॥
प्रजापते
स वेद
सोमापूषणा ।
इमौ देवौ ॥

2.6.12 अनुवाक 12
पितृयज्ञस्य हौत्रम्

VERSE: 1
उशन्तस् त्वा हवामह उशन्तः समिधीमहि । उशन्न् उशत आ वह पितॄन् हविषे अत्तवे ॥
त्वं सोम प्रचिकितो मनीषा त्वं रजिष्ठमनु नेषि पन्थाम् । तव प्रणीती पितरो न इन्दो देवेषु रत्नमभजन्त धीराः ॥
त्वया हि नः पितरः सोम पूर्वे कर्माणि चक्रुः पवमान धीराः । वन्वन्नवातः परिधींरपोर्णु वीरेभिरश्वैर् मघवा भव

VERSE: 2
नः ॥
त्वं सोम पितृभिः संविदानोऽनु द्यावापृथिवी आ ततन्थ । तस्मै त इन्दो हविषा विधेम वयं स्याम पतयो रयीणाम् ॥
अग्निष्वात्ताः पितर एह गच्छत सदःसदः सदत सुप्रणीतयः । अत्ता हवींषि प्रयतानि बर्हिष्यथा रयिं सर्ववीरं दधातन ॥
बर्हिषदः पितर ऊत्यर्वाग् इमा वो हव्या चकृमा जुषध्वम् । त आ गतावसा शंतमेनाथास्मभ्यम्

VERSE: 3
शं योररपो दधात ॥
आहम् पितॄन्त् सुविदत्रां अवित्सि नपातं च विक्रमणं च विष्णोः । बर्हिषदो ये स्वधया सुतस्य भजन्त पित्वस् त इहागमिष्ठाः ॥
उपहूताः पितरः सोम्यासो बर्हिष्येषु निधिषु प्रियेषु । त आ गमन्तु त इह श्रुवन्त्वधि ब्रुवन्तु ते अवन्त्वस्मान् ॥
उद् ईरतामवर उत् परास उन् मध्यमाः पितरः सोम्यासः । असुम्

VERSE: 4
य ईयुरवृका ऋतज्ञास् ते नोऽवन्तु पितरो हवेषु ॥
इदम् पितृभ्यो नमो अस्त्वद्य ये पूर्वासो य उपरास् ईयुः । ये पार्थिवे रजस्या निषत्ता ये वा नूनं सुवृजनासु विक्षु ॥
अधा यथा नः पितरः परासः प्रत्नासो अग्न ऋतमाशुषाणाः । शुचीदयन् दीधितिमुक्थशासः क्षामा भिन्दन्तो अरुणीरप व्रन् ॥
यदग्ने

VERSE: 5
कव्यवाहन पितॄन् यक्ष्य् ऋतावृधः । प्र च हव्यानि वक्ष्यसि देवेभ्यश्च पितृभ्य आ ॥
त्वमग्न ईडितो जातवेदोऽवाड्ढव्यानि सुरभीणि कृत्वा । प्रादाः पितृभ्यः स्वधया ते अक्षन्नद्धि त्वं देव प्रयता हवींषि ॥
मातली कव्यैर्यमो अङ्गिरोभिर् बृहस्पतिर् ऋक्वभिर्वावृधानः । यांश्च देवा वावृधुर् ये च देवान्त् स्वाहान्ये स्वधयान्ये मदन्ति ॥

VERSE: 6
इमं यम प्रस्तरमा हि सीदाङ्गिरोभिः पितृभिः संविदानः । आ त्वा मन्त्राः कविशस्ता वहन्त्वेना राजन् हविषा मादयस्व ॥
अङ्गिरोभिरा गहि यज्ञियेभिर्यम वैरूपैरिह मादयस्व । विवस्वन्तं हुवे यः पिता तेऽस्मिन् यज्ञे बर्हिष्या निषद्य ॥
अङ्गिरसो नः पितरो नवग्वा अथर्वाणो भृगवः सोम्यासः । तेषां वयं सुमतौ यज्ञियानामपि भद्रे सौमनसे स्याम ॥

काण्ड 3

3.1 प्रपाठक: 1
3.1.1 अनुवाक 1
दीक्षितवादः

VERSE: 1
प्रजापतिरकामयत प्रजाः सृजेयेति
स तपोऽतप्यत स सर्पानसृजत
सोऽकामयत प्रजाः सृजेयेति
स द्वितीयमतप्यत स वयांस्यसृजत
सोऽकामयत प्रजाः सृजेयेति
स तृतीयमतप्यत स एतं दीक्षितवादमपश्यत् तमवदत् ततो वै स प्रजा असृजत
यत् तपस् तप्त्वा दीक्षितवादं वदति प्रजा एव तद् यजमानः

VERSE: 2
सृजते
यद् वै दीक्षितोऽमेध्यम् पश्यत्यपास्माद् दीक्षा क्रामति नीलमस्य हरो व्येति ।
अबद्धम् मनो दरिद्रं चक्षुः सूर्यो ज्योतिषां श्रेष्ठो दीक्षे मा मा हासीः ।
इत्याह
नास्माद् दीक्षाप क्रामति नास्य नीलं न हरो व्येति
यद् वै दीक्षितमभिवर्षति दिव्या आपोऽशान्ता ओजो बलं दीक्षाम्

VERSE: 3
तपोऽस्य निर् घ्नन्ति ।
उन्दतीर् बलं धत्तौजो धत्त बलं धत्त मा मे दीक्षाम् मा तपो निर्वधिष्ट ।
इत्याह ।
एतदेव सर्वमात्मन् धत्ते
नास्यौजो बलं न दीक्षां न तपो निर् घ्नन्ति ।
अग्निर् वै दीक्षितस्य देवता
सोऽस्मादेतर्हि तिर इव यर्हि याति तमीश्वरं रक्षांसि हन्तोः ।

VERSE: 4
भद्रादभि श्रेयः प्रेहि बृहस्पतिः पुरएता ते अस्त्वित्याह ब्रह्म वै देवानाम् बृहस्पतिस् तमेवान्वारभते स एनं सम् पारयति ।
एदमगन्म देवयजनम् पृथिव्या इत्याह
देवयजनं ह्येष पृथिव्या आगच्छति यो यजते
विश्वे देवा यदजुषन्त पूर्व इत्याह विश्वे ह्येतद् देवा जोषयन्ते यद् ब्राह्मणा ऋक्सामाभ्यां यजुषा संतरन्त इत्याह ।
ऋक्सामाभ्यां ह्येष यजुषा संतरति यो यजते
रायस् पोषेण समिषा मदेमेत्याहाऽऽशिषमेवैतामा शास्ते ॥

3.1.2 अनुवाक 2
सोमोपस्थानादि

VERSE: 1
एष ते गायत्रो भाग इति मे सोमाय ब्रूतात् ।
एष ते त्रैष्टुभो जागतो भाग इति मे सोमाय ब्रूतात् ।
छन्दोमानां साम्राज्यं गच्छेति मे सोमाय ब्रूतात् ।
यो वै सोमं राजानं साम्राज्यं लोकं गमयित्वा क्रीणाति गच्छति स्वानां साम्राज्यं छन्दांसि खलु वै सोमस्य राज्ञः साम्राज्यो लोकः
पुरस्तात् सोमस्य क्रयादेवमभि मन्त्रयेत
साम्राज्यमेव

VERSE: 2
एनं लोकं गमयित्वा क्रीणाति गच्छति स्वानां साम्राज्यम्
यो वै तानूनप्त्रस्य प्रतिष्ठां वेद प्रत्येव तिष्ठति
ब्रह्मवादिनो वदन्ति
न प्राश्नन्ति न जुह्वत्यथ क्व तानूनप्त्रम् प्रति तिष्ठतीति प्रजापतौ मनसीति ब्रूयात्
त्रिरव जिघ्रेत्
प्रजापतौ त्वा मनसि जुहोमि ।
इत्येषा वै तानूनप्त्रस्य प्रतिष्ठा य एवं वेद प्रत्येव तिष्ठति
यो

VERSE: 3
वा अध्वर्योः प्रतिष्ठां वेद प्रत्येव तिष्ठति
यतो मन्येतानभिक्रम्य होष्यामीति तत् तिष्ठन्ना श्रावयेत्
एषा वा अध्वर्योः प्रतिष्ठा य एवं वेद प्रत्येव तिष्ठति
यदभिक्रम्य जुहुयात् प्रतिष्ठाया इयात् तस्मात् समानत्र तिष्ठता होतव्यम् प्रतिष्ठित्यै
यो वा अध्वर्योः स्वं वेद स्ववान् एव भवति
स्रुग् वा अस्य स्वं वायव्यमस्य

VERSE: 4
स्वं चमसोऽस्य स्वं यद् वायव्यं वा चमसं वानन्वारभ्याश्रावयेत् स्वाद् इयात् तस्मादन्वारभ्याश्राव्यं स्वादेव नैति
यो वै सोममप्रतिष्ठाप्य स्तोत्रमुपाकरोत्यप्रतिष्ठितः सोमो भवत्यप्रतिष्ठितः स्तोमोऽप्रतिष्ठितान्य् उक्थान्यप्रतिष्ठितो यजमानोऽप्रतिष्ठितोऽध्वर्युः ।
वायव्यं वै सोमस्य प्रतिष्ठा चमसोऽस्य प्रतिष्ठा सोमः स्तोमस्य स्तोम उक्थानां ग्रहं वा गृहीत्वा चमसं वोन्नीय स्तोत्रमुपाकुर्यात्
प्रत्येव सोमं स्थापयति प्रति स्तोमम् प्रत्य् उक्थानि प्रति यजमानस् तिष्ठति प्रत्यध्वर्युः ॥

3.1.3 अनुवाक 3
सोमक्रयणीपदाञ्जनादि

VERSE: 1
यज्ञं वा एतत् सम् भरन्ति यत् सोमक्रयण्यै पदम् ।
यज्ञमुखं हविर्धाने
यर्हि हविर्धाने प्राची प्रवर्तयेयुस् तर्हि तेनाक्षमुपाञ्ज्यात् ।
यज्ञमुख एव यज्ञमनु सं तनोति
प्राञ्चमग्निम् प्र हरन्त्य् उत् पत्नीमा नयन्त्यन्वनांसि प्र वर्तयन्ति ।
अथ वा अस्यैष धिष्णियो हीयते सोऽनु ध्यायति स ईश्वरो रुद्रो भूत्वा

VERSE: 2
प्रजाम् पशून् यजमानस्य शमयितोः ।
यर्हि पशुमाप्रीतमुदञ्चं नयन्ति तर्हि तस्य पशुश्रपणं हरेत् तेनैवैनम् भागिनं करोति
यजमानो वा आहवनीयः ।
यजमानं वा एतद् वि कर्षन्ते यदाहवनीयात् पशुश्रपणं हरन्ति
स वैव स्यान् निर्मन्थ्यं वा कुर्याद् यजमानस्य सात्मत्वाय
यदि पशोरवदानं नश्येदाज्यस्य प्रत्याख्यायमव द्येत्
सैव ततः प्रायश्चित्तिः ।
ये पशुं विमथ्नीरन् यस् तान् कामयेत ।
आर्तिमार्छेयुरिति कुविदङ्गेति नमोवृक्तिवत्यर्चाऽऽग्नीध्रे जुहुयात् ।
नमोवृक्तिमेवैषां वृङ्क्ते ताजग् आर्तिमार्छन्ति ॥

3.1.4 अनुवाक 4
पशूपाकरणादि मन्त्राः

VERSE: 1
प्रजापतेर् जायमानाः प्रजा जाताश्च या इमाः । तस्मै प्रति प्र वेदय चिकित्वां अनु मन्यताम् ॥
इमम् पशुम् पशुपते ते अद्य बध्नाम्यग्ने सुकृतस्य मध्ये । अनु मन्यस्व सुयजा यजाम जुष्टं देवानामिदमस्तु हव्यम् ॥
प्रजानन्तः प्रति गृह्णन्ति पूर्वे प्राणमङ्गेभ्यः पर्याचरन्तम् । सुवर्गं याहि पथिभिर् देवयानैर् ओषधीषु प्रति तिष्ठा शरीरैः ॥
येषामीशे

VERSE: 2
पशुपतिः पशूनां चतुष्पदामुत च द्विपदाम् । निष्क्रीतोऽयं यज्ञियम् भागमेतु रायस् पोषा यजमानस्य सन्तु ॥
ये बध्यमानमनु बध्यमाना अभ्येक्षन्त मनसा चक्षुषा च । अग्निस् तां अग्रे प्र मुमोक्तु देवः प्रजापतिः प्रजया संविदानः ॥
य आरण्याः पशवो विश्वरूपा विरूपाः सन्तो बहुधैकरूपाः । वायुस् तां अग्रे प्र मुमोक्तु देवः प्रजापतिः प्रजया संविदानः ॥
प्रमुञ्चमानाः

VERSE: 3
भुवनस्य रेतो गातुं धत्त यजमानाय देवाः । उपाकृतं शशमानं यदस्थाज् जीवं देवानामप्येतु पाथः ॥
नाना प्राणो यजमानस्य पशुना यज्ञो देवेभिः सह देवयानः । जीवं देवानामप्येतु पाथः सत्याः सन्तु यजमानस्य कामाः ॥
यत् पशुर् मायुमकृतोरो वा पद्भिराहते । अग्निर् मा तस्मादेनसो विश्वान् मुञ्चत्वंहसः ॥
शमितार उपेतन यज्ञम्

VERSE: 4
देवेभिरिन्वितम् । पाशात् पशुम् प्र मुञ्चत बन्धाद् यज्ञपतिम् परि ॥
अदितिः पाशम् प्र मुमोक्त्वेतं नमः पशुभ्यः पशुपतये करोमि । अरातीयन्तमधरं कृणोमि यं द्विष्मस् तस्मिन् प्रति मुञ्चामि पाशम् ॥
त्वामु ते दधिरे हव्यवाहं शृतंकर्तारमुत यज्ञियं च । अग्ने सदक्षः सतनुर् हि भूत्वाथ हव्या जातवेदो जुषस्व ॥
जातवेदो वपया गच्छ देवान् त्वं हि होता प्रथमो बभूथ । घृतेन त्वं तनुवो वर्धयस्व स्वाहाकृतं हविरदन्तु देवाः ॥
स्वाहा देवेभ्यो देवेभ्यः स्वाहा ॥

3.1.5 अनुवाक 5
पशूपाकरणादि मन्त्रब्राह्मणम्

VERSE: 1
प्राजापत्या वै पशवस् तेषां रुद्रोऽधिपतिः ।
यदेताभ्यामुपाकरोति ताभ्यामेवैनम् प्रतिप्रोच्या लभत आत्मनोऽनाव्रस्काय
द्वाभ्यामुपाकरोति
द्विपाद् यजमानः
प्रतिष्ठित्यै ।
उपाकृत्य पञ्च जुहोति
पाङ्क्ताः पशवः
पशून् एवाव रुन्द्धे
मृत्यवे वा एष नीयते यत् पशुस्
तं यदन्वारभेत प्रमायुको यजमानः स्यात् ।
नाना प्राणो यजमानस्य पशुनेत्याह व्यावृत्त्यै ।

VERSE: 2
यत् पशुर् मायुमकृतेति जुहोति शान्त्यै
शमितार उपेतनेत्याह
यथायजुरेवैतत् ।
वपायां वा आह्रियमाणायामग्नेर् मेधोऽप क्रामति
त्वामु ते दधिरे हव्यवाहमिति वपामभि जुहोति ।
अग्नेरेव मेधमव रुन्द्धे ।
अथो शृतत्वाय
पुरस्तात्स्वाहाकृतयो वा अन्ये देवा उपरिष्टात्स्वाहाकृतयोऽन्ये
स्वाहा देवेभ्यो देवेभ्यः स्वाहेत्यभितो वपां जुहोति
तान् एवोभयान् प्रीणाति ॥

3.1.6 अनुवाक 6
आग्नीध्राद्यभिमर्शनम्

VERSE: 1
यो वा अयथादेवतं यज्ञमुपचरत्या देवताभ्यो वृश्च्यते पापीयान् भवति यो यथादेवतं न देवताभ्य आ वृश्च्यते वसीयान् भवति ।
आग्नेय्यर्चाग्नीध्रमभि मृशेद् वैष्णव्या हविर्धानमाग्नेय्या स्रुचो वायव्यया वायव्यान्य् ऐन्द्रिया सदो यथादेवतमेव यज्ञमुप चरति न देवताभ्य आ वृश्च्यते वसीयान् भवति
युनज्मि ते पृथिवीं ज्योतिषा सह युनज्मि वायुमन्तरिक्षेण

VERSE: 2
ते सह युनज्मि वाचं सह सूर्येण ते युनज्मि तिस्रो विपृचः सूर्यस्य ते
अग्निर् देवता गायत्री छन्द उपांशोः पात्रमसि सोमो देवता त्रिष्टुप् छन्दोऽन्तर्यामस्य पात्रमसीन्द्रो देवता जगती छन्द इन्द्रवायुवोः पात्रमसि बृहस्पतिर् देवतानुष्टुप् छन्दो मित्रावरुणयोः पात्रमस्यश्विनौ देवता पङ्क्तिश्छन्दोऽश्विनोः पात्रमसि सूर्यो देवता बृहती

VERSE: 3
छन्दः शुक्रस्य पात्रमसि चन्द्रमा देवता सतोबृहती छन्दो मन्थिनः पात्रमसि विश्वे देवा देवतोष्णिहा छन्द आग्रयणस्य पात्रमसीन्द्रो देवता ककुच् छन्द उक्थानाम् पात्रमसि पृथिवी देवता विराट् छन्दो ध्रुवस्य पात्रमसि ॥

3.1.7 अनुवाक 7
मत्सरिणोर्यजमानयोः नैमित्तिकः प्रयोगः

VERSE: 1
इष्टर्गो वा अध्वर्युर्यजमानस्येष्टर्गः खलु वै पूर्वोऽर्ष्टुः क्षीयते ।
आसन्यान् मा मन्त्रात् पाहि कस्याश्चिदभिशस्त्याः ।
इति पुरा प्रातरनुवाकाज् जुहुयादात्मन एव तदध्वर्युः पुरस्ताच् छर्म नह्यतेऽनार्त्यै
संवेशाय त्वोपवेशाय त्वा गायत्रियास् त्रिष्टुभो जगत्या अभिभूत्यै स्वाहा
प्राणापानौ मृत्योर् मा पातम् प्राणापानौ मा मा हासिष्टं देवतासु वा एते प्राणापानयोः

VERSE: 2
व्यायच्छन्ते येषां सोमः समृच्छते
संवेशाय त्वोपवेशाय त्वा ।
इत्याह छन्दांसि वै संवेश उपवेशश्छन्दोभिरेवास्य छन्दांसि वृङ्क्ते
प्रेतिवन्त्याज्यानि भवन्त्यभिजित्यै मरुत्वतीः प्रतिपदो विजित्यै ।
उभे बृहद्रथन्तरे भवतः ।
इयं वाव रथंतरमसौ बृहदाभ्यामेवैनमन्तरेति ।
अद्य वाव रथंतरं श्वो बृहदद्याश्वादेवैनमन्तरेति
भूतम्

VERSE: 3
वाव रथंतरम् भविष्यद् बृहद् भूताश्चैवैनम् भविष्यतश्चान्तरेति
परिमितं वाव रथंतरमपरिमितम् बृहत् परिमिताच् चैवैनमपरिमिताच् चान्तरेति
विश्वामित्रजमदग्नी वसिष्ठेनास्पर्धेतां स एतज् जमदग्निर्विहव्यमपश्यत् तेन वै स वसिष्ठस्येन्द्रियं वीर्यमवृङ्क्त
यद् विहव्यं शस्यत इन्द्रियमेव तद् वीर्यं यजमानो भ्रातृव्यस्य वृङ्क्ते
यस्य भूयांसो यज्ञक्रतव इत्याहुः
स देवता वृङ्क्त इति
यद्यग्निष्टोमः सोमः परस्तात् स्यादुक्थ्यं कुर्वीत यद्य् उक्थ्यः स्यादतिरात्रं कुर्वीत यज्ञक्रतुभिरेवास्य देवता वृङ्क्ते वसीयान् भवति ॥

3.1.8 अनुवाक 8
उपांशुग्रहार्थो अभिषवः

VERSE: 1
निग्राभ्या स्थ देवश्रुत आयुर् मे तर्पयत प्राणम् मे तर्पयतापानम् मे तर्पयत व्यानम् मे तर्पयत चक्षुर् मे तर्पयत श्रोत्रम् मे तर्पयत मनो मे तर्पयत वाचम् मे तर्पयतात्मानम् मे तर्पयताङ्गानि मे तर्पयत प्रजाम् मे तर्पयत पशून् मे तर्पयत गृहान् मे तर्पयत गणान् मे तर्पयत सर्वगणम् मा तर्पयत तर्पयत मा

VERSE: 2
गणा मे मा वि तृषन् ।
ओषधयो वै सोमस्य विशो विशः खलु वै राज्ञः प्रदातोरीश्वरा ऐन्द्रः सोमः ।
अवीवृधं वो मनसा सुजाता ऋतप्रजाता भग इद् वः स्याम । इन्द्रेण देवीर्वीरुधः संविदाना अनु मन्यन्तां सवनाय सोमम्
इत्याहौषधीभ्य एवैनं स्वायै विशः स्वायै देवतायै निर्याच्याभि षुणोति
यो वै सोमस्याभिषूयमाणस्य

VERSE: 3
प्रथमोऽंशु स्कन्दति स ईश्वर इन्द्रियं वीर्यम् प्रजाम् पशून् यजमानस्य निर्हन्तोस् तमभि मन्त्रयेत ।
आ मास्कान्त् सह प्रजया सह रायस् पोषेणेन्द्रियम् मे वीर्यम् मा निर्वधीः ।
इत्याशिषमेवैतामा शास्त इन्द्रियस्य वीर्यस्य प्रजायै पशूनामनिर्घाताय
द्रप्सश्चस्कन्द पृथिवीमनु द्यामिमं च योनिमनु यश्च पूर्वः । तृतीयं योनिमनु संचरन्तं द्रप्सं जुहोम्यनु सप्त होत्राः ॥

3.1.9 अनुवाक 9
सवनाहुत्यादि मन्त्राः

VERSE: 1
यो वै देवान् देवयशसेनार्पयति मनुष्यान् मनुष्ययशसेन देवयशस्येव देवेषु भवति मनुष्ययशसी मनुष्येषु
यान् प्राचीनमाग्रयणाद् ग्रहान् गृह्णीयात् तान् उपांशु गृह्णीयाद् यान् ऊर्ध्वांस् तान् उपब्दिमतो देवान् एव तद् देवयशसेनार्पयति मनुष्यान् मनुष्ययशसेन देवयशस्येव देवेषु भवति मनुष्ययशसी मनुष्येषु ।
अग्निः प्रातःसवने पात्वस्मान् वैश्वानरो महिना विश्वशम्भूः । स नः पावको द्रविणं दधातु ॥

VERSE: 2
आयुष्मन्तः सहभक्षाः स्याम ॥
विश्वे देवा मरुत इन्द्रो अस्मानस्मिन् द्वितीये सवने न जह्युः । आयुष्मन्तः प्रियमेषां वदन्तो वयं देवानां सुमतौ स्याम ॥
इदं त्रितीयं सवनं कवीनाम् ऋतेन ये चमसम् ऐरयन्त । ते सौधन्वनाः सुवरानशानाः स्विष्टिं नो अभि वसीयो नयन्तु ॥
आयतनवतीर्वा अन्या आहुतयो हूयन्तेऽनायतना अन्याः ।
या आघारवतीस् ता आयतनवतीर्याः

VERSE: 3
सौम्यास् ता अनायतना ऐन्द्रवायवमादायाघारमा घारयेत् ।
अध्वरो यज्ञोऽयमस्तु देवा ओषधीभ्यः पशवे नो जनाय विश्वस्मै भूतायाध्वरोऽसि स पिन्वस्व घृतवद् देव सोम ।
इति
सौम्या एव तदाहुतीरायतनवतीः करोत्यायतनवान् भवति य एवं वेद ।
अथो द्यावापृथिवी एव घृतेन व्य् उनत्ति
ते व्युनत्ते उपजीवनीये भवत उपजीवनीयो भवति

VERSE: 4
य एवं वेद ।
एष ते रुद्र भागो यं निरयाचथास् तं जुषस्व विदेर् गौपत्यं रायस् पोषं सुवीर्यं संवत्सरीणां स्वस्तिम्
मनुः पुत्रेभ्यो दायं व्यभजत् स नाभानेदिष्ठम् ब्रह्मचर्यं वसन्तं निरभजत् स आगच्छत् सोऽब्रवीत्
कथा मा निरभाग् इति
न त्वा निरभाक्षमित्यब्रवीदङ्गिरस इमे सत्त्रमासते ते

VERSE: 5
सुवर्गं लोकं न प्र जानन्ति तेभ्य इदम् ब्राह्मणम् ब्रूहि ते सुवर्गं लोकम् यन्तो य एषाम् पशवस् तांस् ते दास्यन्तीति
तदेभ्योऽब्रवीत् ते सुवर्गं लोकं यन्तो य एषाम् पशव आसन् तानस्मा अददुस्
तम् पशुभिश्चरन्तं यज्ञवास्तौ रुद्र आगच्छत् सोऽब्रवीन् मम वा इमे पशव इत्यदुर् वै

VERSE: 6
मह्यमिमान् इत्यब्रवीन् न वै तस्य त ईशत इत्यब्रवीद् यद् यज्ञवास्तौ हीयते मम वै तद् इति तस्माद् यज्ञवास्तु नाभ्यवेत्यम् ।
सोऽब्रवीद् यज्ञे मा भजाथ ते पशून् नाभि मंस्य इति
तस्मा एतम् मन्थिनः संस्रावमजुहोत् ततो वै तस्य रुद्रः पशून् नाभ्यमन्यत
यत्रैतमेवं विद्वान् मन्थिनः संस्रावं जुहोति न तत्र रुद्रः पशूनभि मन्यते ॥

3.1.10 अनुवाक 10
प्रवृत्तहोमादि मन्त्राः

VERSE: 1
जुष्टो वाचो भूयासं जुष्टो वाचस् पतये देवि वाक् । यद् वाचो मधुमत् तस्मिन् मा धाः स्वाहा सरस्वत्यै ॥
ऋचा स्तोमं समर्धय गायत्रेण रथंतरम् । बृहद् गायत्रवर्तनि ॥
यस् ते द्रप्स स्कन्दति यस् ते अंशुर् बाहुच्युतो धिषणयोरुपस्थात् । अध्वर्योर्वा परि यस् ते पवित्रात् स्वाहाकृतमिन्द्राय तं जुहोमि ॥
यो द्रप्सो अंशुः पतितः पृथिव्याम् परिवापात्

VERSE: 2
पुरोडाशात् करम्भात् । धानासोमान् मन्थिन इन्द्र शुक्रात् स्वाहाकृतमिन्द्राय तं जुहोति ॥
यस् ते द्रप्सो मधुमां इन्द्रियावान्त् स्वाहाकृतः पुनरप्येति देवान् । दिवः पृथिव्याः पर्यन्तरिक्षात् स्वाहाकृतमिन्द्राय तं जुहोमि ॥
अध्वर्युर्वा ऋत्विजाम् प्रथमो युज्यते तेन स्तोमो योक्तव्यः ।
इत्याहुः ।
वाग् अग्रेगा अग्र एत्व् ऋजुगा देवेभ्यो यशो मयि दधती प्राणान् पशुषु प्रजाम् मयि

VERSE: 3
च यजमाने च ।
इत्याह वाचमेव तद् यज्ञमुखे युनक्ति
वास्तु वा एतद् यज्ञस्य क्रियते यद् ग्रहान् गृहीत्वा बहिष्पवमानं सर्पन्ति
पराञ्चो हि यन्ति पराचीभिः स्तुवते वैष्णव्यर्चा पुनरेत्योप तिष्ठते यज्ञो वै विष्णुर्यज्ञमेवाकर्
विष्णो त्वं नो अन्तमः शर्म यच्छ सहन्त्य । प्र ते धारा मधुश्चुत उत्सं दुह्रत अक्षितम्
इत्याह यदेवास्य शयानस्योपशुष्यति तदेवास्यैतेनाऽऽ प्याययति ॥

3.1.11 अनुवाक 11 काम्येष्टियाज्यापुरोनुवाक्याः

VERSE: 1
अग्निना रयिमश्नवत् पोषमेव दिवेदिवे । यशसं वीरवत्तमम् ॥
गोमां अग्नेऽविमां अश्वी यज्ञो नृवत्सखा सदमिदप्रमृष्यः । इडावां एषो असुर प्रजावान् दीर्घो रयिः पृथुबुध्नः सभावान् ॥
आ प्यायस्व
सं ते ॥
इह त्वष्टारमग्रियं विश्वरूपमुप ह्वये । अस्माकमस्तु केवलः ॥
तन् नस् तुरीपमध पोषयित्नु देव त्वष्टर्वि रराणः स्यस्व । यतो वीरः

VERSE: 2
कर्मण्यः सुदक्षो युक्तग्रावा जायते देवकामः ॥
शिवस् त्वष्टरिहा गहि विभुः पोष उत त्मना । यज्ञेयज्ञे न उदव ॥
पिशंगरूपः सुभरो वयोधाः श्रुष्टी वीरो जायते देवकामः । प्रजां त्वष्टा वि ष्यतु नाभिमस्मे अथा देवानामप्येतु पाथः ॥
प्र णो देवी ।
आ नो दिवः ॥
पीपिवांसं सरस्वत स्तनं यो विश्वदर्शतः । धुक्षीमहि प्रजामिषम् ॥

VERSE: 3
ये ते सरस्व ऊर्मयो मधुमन्तो घृतश्चुतः । तेषां ते सुम्नमीमहे ॥
यस्य व्रतम् पशवो यन्ति सर्वे यस्य व्रतमुपतिष्ठन्त आपः । यस्य व्रते पुष्टिपतिर् निविष्टस् तं सरस्वन्तमवसे हुवेम ॥
दिव्यं सुपर्णं वयसम् बृहन्तमपां गर्भं वृषभमोषधीनाम् । अभीपतो वृष्ट्या तर्पयन्तं तं सरस्वन्तमवसे हुवेम ॥
सिनीवालि पृथुष्टुके या देवानामसि स्वसा । जुषस्व हव्य

VERSE: 4
माहुतम् प्रजां देवि दिदिड्ढि नः ॥
या सुपाणिः स्वङ्गुरिः सुषूमा बहुसूवरी । तस्यै विश्पत्नियै हविः सिनीवाल्यै जुहोतन ॥
इन्द्रं वो विश्वतस् परि ।
इन्द्रं नरः ॥
असितवर्णा हरयः सुपर्णा मिहो वसाना दिवमुत् पतन्ति । त आऽववृत्रन्त् सदनानि कृत्वाऽऽद् इत् पृथिवी घृतैर् व्य् उद्यते ॥
हिरण्यकेशो रजसो विसारेऽहिर् धुनिर्वात इव ध्रजीमान् । शुचिभ्राजा उषसः

VERSE: 5
नवेदा यशस्वतीरपस्युवो न सत्याः ॥
आ ते सुपर्णा अमिनन्त एवैः कृष्णो नोनाव वृषभो यदीदम् । शिवाभिर् न स्मयमानाभिरागात् पतन्ति मिह स्तनयन्त्यभ्रा ॥
वाश्रेव विद्युन् मिमाति वत्सं न माता सिषक्ति । यदेषां वृष्टिरसर्जि ॥
पर्वतश्चिन् महि वृद्धो बिभाय दिवश्चित् सानु रेजत स्वने वः । यत् क्रीडथ मरुतः

VERSE: 6
ऋष्टिमन्त आप इव सध्रियञ्चो धवध्वे ॥
अभि क्रन्द स्तनय गर्भमा धा उदन्वता परि दीया रथेन । दृतिं सु कर्ष विषितं न्यञ्चं समा भवन्तूद्वता निपादाः ॥
त्वं त्या चिदच्युताग्ने पशुर् न यवसे । धामा ह यत् ते अजर वना वृश्चन्ति शिक्वसः ॥
अग्ने भूरीणि तव जातवेदो देव स्वधावोऽमृतस्य धाम । याश्च

VERSE: 7
माया मायिनां विश्वमिन्व त्वे पूर्वीः संदधुः पृष्टबन्धो ॥
दिवो नो वृष्टिम् मरुतो ररीध्वम् प्र पिन्वत वृष्णो अश्वस्य धाराः । अर्वाङ् एतेन स्तनयित्नुनेह्यपो निषिञ्चन्नसुरः पिता नः ॥
पिन्वन्त्यपो मरुतः सुदानवः पयो घृतवद् विदथेष्वाभुवः । अत्यं न मिहे वि नयन्ति वाजिनमुत्सं दुहन्ति स्तनयन्तमक्षितम् ॥
उदप्रुतो मरुतस् तां इयर्त वृष्टिम्

VERSE: 8
ये विश्वे मरुतो जुनन्ति । क्रोशाति गर्दा कन्येव तुन्ना पेरुं तुञ्जाना पत्येव जाया ॥
घृतेन द्यावापृथिवी मधुना समुक्षत पयस्वतीः कृणुताप ओषधीः । ऊर्जं च तत्र सुमतिं च पिन्वथ यत्रा नरो मरुतः सिञ्चथा मधु ॥
उदु त्यम् ।
चित्रम् ॥
और्वभृगुवच् छुचिमप्नवानवदा हुवे । अग्निं समुद्रवाससम् ॥ आ सवं सवितुर्यथा भगस्येव भुजिं हुवे । अग्निं समुद्रवाससम् ॥
हुवे वातस्वनं कविम् पर्जन्यक्रन्द्यं सहः । अग्निं समुद्रवाससम् ॥



3.2 प्रपाठक: 2
3.2.1 अनुवाक 1 पवमानग्रहत्रयम्

VERSE: 1
यो वै पवमानानामन्वारोहान् विद्वान् यजतेऽनु पवमानाना रोहति न पवमानेभ्योऽव छिद्यते
श्येनोऽसि गायत्रच्छन्दा अनु त्वाऽऽ रभे स्वस्ति मा सम् पारय
सुपर्णोऽसि त्रिष्टुप्छन्दा अनु त्वा रभे स्वस्ति मा सम् पारय
सघाऽसि जगतीछन्दा अनु त्वाऽऽ रभे स्वस्ति मा सम् पारय ।
इत्याह ।
एते

VERSE: 2
वै पवमानानामन्वारोहास्
तान् य एवं विद्वान् यजतेऽनु पवमानाना रोहति न पवमानेभ्योऽव च्छिद्यते
यो वै पवमानस्य संततिं वेद सर्वमायुरेति न पुरायुषः प्र मीयते पशुमान् भवति विन्दते प्रजाम्
पवमानस्य ग्रहा गृह्यन्ते ।
अथ वा अस्यैतेऽगृहीता द्रोणकलश आधवनीयः पूतभृत् तान् यदगृहीत्वोपाकुर्यात् पवमानं वि ॥

VERSE: 3
च्छिन्द्यात् तं विच्छिद्यमानमध्वर्योः प्राणोऽनु वि च्छिद्येत ।
उपयामगृहीतोऽसि प्रजापतये त्वा ।
इति द्रोणकलशमभि मृशेत् ।
इन्द्राय त्वा ।
इत्याधवनीयम् ।
विश्वेभ्यस् त्वा देवेभ्यः ।
इति पूतभृतम् पवमानमेव तत् सं तनोति सर्वमायुरेति न पुरायुषः प्र मीयते पशुमान् भवति विन्दते प्रजाम् ॥

3.2.2 अनुवाक 2
सवननिरूपणम्

VERSE: 1
त्रीणि वाव सवनानि ।
अथ तृतीयं सवनमव लुम्पन्त्यनंशु कुर्वन्त उपांशुं हुत्वोपांशुपात्रेऽंशुमवास्य तं तृतीयसवनेऽपिसृज्याभि षुणुयाद् यदाप्याययति तेनांशुमद् यदभिषुणोति तेनर्जीषि
सर्वाण्येव तत् सवनान्यंशुमन्ति शुक्रवन्ति समावद्वीर्याणि करोति
द्वौ समुद्रौ विततावजूर्यौ पर्यावर्तेते जठरेव पादाः । तयोः पश्यन्तो अति यन्त्यन्यमपश्यन्तः

VERSE: 2
सेतुनाऽति यन्त्यन्यम् ॥
द्वे द्रधसी सतती वस्त एकः केशी विश्वा भुवनानि विद्वान् । तिरोधायैत्यसितं वसानः शुक्रमा दत्ते अनुहाय जार्यै ॥
देवा वै यद् यज्ञेऽकुर्वत तदसुरा अकुर्वत
ते देवा एतम् महायज्ञमपश्यन्
तमतन्वत ।
अग्निहोत्रं व्रतमकुर्वत
तस्माद् द्विव्रतः स्यात् ।
द्विर् ह्यग्निहोत्रं जुह्वति
पौर्णमासं यज्ञमग्नीषोमीयम्

VERSE: 3
पशुमकुर्वत
दार्श्यं यज्ञमाग्नेयम् पशुमकुर्वत
वैश्वदेवम् प्रातःसवनमकुर्वत
वरुणप्रघासान् माध्यंदिनं सवनं साकमेधान् पितृयज्ञं त्र्यम्बकांस् तृतीयसवनमकुर्वत
तमेषामसुरा यज्ञमन्ववजिगांसन् तं नान्ववायन्
तेऽब्रुवन्नध्वर्तव्या वा इमे देवा अभूवन्न् इति
तदध्वरस्याध्वरत्वम् ।
ततो देवा अभवन् परासुराः ।
य एवं विद्वान्त् सोमेन यजते भवत्यात्मना परास्य भ्रातृव्यो भवति ॥

3.2.3 अनुवाक 3
सोमावेक्षणम्

VERSE: 1
परिभूरग्निम् परिभूरिन्द्रम् परिभूर्विश्वान् देवान् परिभूर् मां सह ब्रह्मवर्चसेन स नः पवस्व शं गवे शं जनाय शमर्वते शं राजन्न् ओषधीभ्योऽछिन्नस्य ते रयिपते सुवीर्यस्य रायस् पोषस्य ददितारः स्याम । तस्य मे रास्व तस्य ते भक्षीय तस्य त इदमुन् मृजे ॥
प्राणाय मे वर्चोदा वर्चसे पवस्व ।
अपानाय
व्यानाय
वाचे

VERSE: 2
दक्षक्रतुभ्याम् ।
चक्षुर्भ्याम् मे वर्चोदौ वर्चसे पवेथाम् ।
श्रोत्राय ।
आत्मने ।
अङ्गेभ्यः ।
आयुषे
वीर्याय
विष्णोः ।
इन्द्रस्य
विश्वेषां देवानां जठरमसि वर्चोदा मे वर्चसे पवस्व
कोऽसि को नाम कस्मै त्वा काय त्वा यं त्वा सोमेनातीतृपं यं त्वा सोमेनामीमदं सुप्रजाः प्रजया भूयासं सुवीरो वीरैः सुवर्चा वर्चसा सुपोषः पोषैर्
विश्वेभ्यो मे रूपेभ्यो वर्चोदाः

VERSE: 3
वर्चसे पवस्व तस्य मे रास्व तस्य ते भक्षीय तस्य त इदमुन् मृजे ॥
बुभूषन्नवेक्षेतैष वै पात्रियः प्रजापतिर्यज्ञः प्रजापतिस् तमेव तर्पयति स एनं तृप्तो भूत्याभिपवते
ब्रह्मवर्चसकामोऽवेक्षेतैष वै पात्रियः प्रजापतिर्यज्ञः प्रजापतिस् तमेव तर्पयति स एनं तृप्तो ब्रह्मवर्चसेनाभि पवत
आमयावी

VERSE: 4
अवेक्षेतैष वै पात्रियः प्रजापतिर्यज्ञः प्रजापतिस् तमेव तर्पयति स एनं तृप्त आयुषाभि पवते ।
अभिचरन्नवेक्षेतैष वै पात्रियः प्रजापतिर्यज्ञः प्रजापतिस् तमेव तर्पयति स एनं तृप्तः प्राणापानाभ्यां वाचो दक्षक्रतुभ्यां चक्षुर्भ्यां श्रोत्राभ्यामात्मनोऽङ्गेभ्य आयुषोऽन्तरेति ताजक् प्र धन्वति ॥

3.2.4 अनुवाक 4
स्फ्याद्युपस्थानमन्त्राः

VERSE: 1
स्फ्यः स्वस्तिर्विघनः स्वस्तिः पर्शुर् वेदिः परशुर् नः स्वस्तिः । यज्ञिया यज्ञकृत स्थ ते मास्मिन् यज्ञ उप ह्वयध्वम्
उप मा द्यावापृथिवी ह्वयेतामुपाऽऽस्तावः कलशः सोमो अग्निरुप देवा उप यज्ञ उप मा होत्रा उपहवे ह्वयन्ताम्
नमोऽग्नये मखघ्ने मखस्य मा यशोऽर्यात् ।
इत्याहवनीयमुप तिष्ठते यज्ञो वै मखः ॥

VERSE: 2
यज्ञं वाव स तदहन् तस्मा एव नमस्कृत्य सदः प्र सर्पत्यात्मनोऽनार्त्यै
नमो रुद्राय मखघ्ने नमस्कृत्या मा पाहि ।
इत्याग्नीध्रं तस्मा एव नमस्कृत्य सदः प्र सर्पत्यात्मनोऽनार्त्यै
नम इन्द्राय मखघ्न इन्द्रियम् मे वीर्यम् मा निर्वधीः ।
इति होत्रीयमाशिषमेवैतामा शास्त इन्द्रियस्य वीर्यस्यानिर्घाताय
या वै

VERSE: 3
देवताः सदस्यार्तिमाऽर्पयन्ति यस् ता विद्वान् प्रसर्पति न सदस्यार्तिमार्छति नमोऽग्नये मखघ्ने ।
इत्याहैता वै देवताः सदस्यार्तिमाऽर्पयन्ति ता य एवं विद्वान् प्रसर्पति न सदस्यामार्तिमार्छति
दृधे स्थः शिथिरे समीची माऽंहसस् पातम् ।
सूर्यो मा देवो दिव्यादंहसस् पातु वायुरन्तरिक्षात्

VERSE: 4
अग्निः पृथिव्या यमः पितृभ्यः सरस्वती मनुष्येभ्यः ।
देवी द्वारौ मा मा सं ताप्तम्
नमः सदसे नमः सदसस् पतये नमः सखीनां पुरोगाणां चक्षुषे नमो दिवे नमः पृथिव्यै ।
अहे दैधिषव्योदतस् तिष्ठान्यस्य सदने सीद योऽस्मत् पाकतरः ।
उन् निवत उदुद्वतश्च गेषम्
पातम् मा द्यावापृथिवी अद्याह्नः
सदो वै प्रसर्पन्तम्

VERSE: 5
पितरोऽनु प्र सर्पन्ति त एनमीश्वरा हिंसितोः सदः प्रसृप्य दक्षिणार्धम् परेक्षेत ।
आगन्त पितरः पितृमानहं युष्माभिर् भूयासं सुप्रजसो मया यूयम् भूयास्त ।
इति तेभ्य एव नमस्कृत्य सदः प्र सर्पत्यात्मनोऽनार्त्यै ॥

3.2.5 अनुवाक 5
भक्षमन्त्राः

VERSE: 1
भक्षेहि माऽऽ विश दीर्घायुत्वाय शंतनुत्वाय रायस् पोषाय वर्चसे सुप्रजास्त्वायेहि वसो पुरोवसो प्रियो मे हृदोऽसि ।
अश्विनोस् त्वा बाहुभ्यां सघ्यासम् ।
नृचक्षसं त्वा देव सोम सुचक्षा अव ख्येषम्
मन्द्राभिभूतिः केतुर्यज्ञानां वाग् जुषाणा सोमस्य तृप्यतु मन्द्रा स्वर्वाच्यदितिरनाहतशीर्ष्णी वाग् जुषाणा सोमस्य तृप्यतु ।
एहि विश्वचर्षणे

VERSE: 2
शम्भूर् मयोभूः स्वस्ति मा हरिवर्ण प्र चर क्रत्वे दक्षाय रायस् पोषाय सुवीरतायै
मा मा राजन् वि बीभिषो मा मे हार्दि त्विषा वधीः । वृषणे शुष्मायाऽऽयुषे वर्चसे ॥
वसुमद्गणस्य सोम देव ते मतिविदः प्रातःसवनस्य गायत्रछन्दस इन्द्रपीतस्य नराशंसपीतस्य पितृपीतस्य मधुमत उपहूतस्योपहूतो भक्षयामि
रुद्रवद्गणस्य सोम देव ते मतिविदो माध्यंदिनस्य सवनस्य त्रिष्टुप्छन्दस इन्द्रपीतस्य नराशंसपीतस्य

VERSE: 3
पितृपीतस्य मधुमत उपहूतस्योपहूतो भक्षयामि ।
आदित्यवद्गणस्य सोम देव ते मतिविदस् तृतीयस्य सवनस्य जगतीच्छन्दस इन्द्रपीतस्य नराशंसपीतस्य पितृपीतस्य मधुमत उपहूतस्योपहूतो भक्षयामि ।
आ प्यायस्व समेतु ते विश्वतः सोम वृष्णियम् । भवा वाजस्य संगथे ॥
हिन्व मे गात्रा हरिवो गणान् मे मा वि तीतृषः । शिवो मे सप्तर्षीन् उप तिष्ठस्व मा मेऽवाङ् नाभिमति

VERSE: 4
गाः ॥
अपाम सोमममृता अभूमादर्श्म ज्योतिरविदाम देवान् । किमस्मान् कृणवदरातिः किमु धूर्तिरमृत मर्त्यस्य ॥
यन् म आत्मनो मिन्दाऽभूदग्निस् तत् पुनराहार् जातवेदा विचर्षणिः । पुनरग्निश्चक्षुरदात् पुनरिन्द्रो बृहस्पतिः । पुनर् मे अश्विना युवं चक्षुरा धत्तमक्ष्योः ॥
इष्टयजुषस् ते देव सोम स्तुतस्तोमस्य

VERSE: 5
शस्तोक्थस्य हरिवत इन्द्रपीतस्य मधुमत उपहूतस्योपहूतो भक्षयामि ।
आपूर्याः स्थाऽऽ मा पूरयत प्रजया च धनेन च ।
एतत् ते तत ये च त्वामन्वेतत् ते पितामह प्रपितामह ये च त्वामनु ।
अत्र पितरो यथाभागम् मन्दध्वम् ।
नमो वः पितरो रसाय नमो वः पितरः शुष्माय नमो वः पितरो जीवाय नमो वः पितरः

VERSE: 6
स्वधायै नमो वः पितरो मन्यवे नमो वः पितरो घोराय पितरो नमो वः ।
य एतस्मिम्̐ लोके स्थ युष्मांस् तेऽनु येऽस्मिम्̐ लोके मां तेऽनु
य एतस्मिम्̐ लोके स्थ यूयं तेषां वसिष्ठा भूयास्त येऽस्मिम्̐ लोकेऽहं तेषां वसिष्ठो भूयासम्
प्रजापते न त्वदेतान्यन्यो विश्वा जातानि परि ता बभूव ।

VERSE: 7
यत्कामास् ते जुहुमस् तन् नो अस्तु वयं स्याम पतयो रयीणाम् ॥
देवकृतस्यैनसोऽवयजनमसि मनुष्यकृतस्यैनसोऽवयजनमसि पितृकृतस्यैनसोऽवयजनमसि ।
अप्सु धौतस्य सोम देव ते नृभिः सुतस्येष्टयजुष स्तुतस्तोमस्य शस्तोक्थस्य यो भक्षो अश्वसनिर्यो गोसनिस् तस्य ते पितृभिर् भक्षंकृतस्योपहूतस्योपहूतो भक्षयामि ॥

3.2.6 अनुवाक 6 पृषदाज्यम्

VERSE: 1
महीनाम् पयोऽसि विश्वेषां देवानां तनूर् ऋध्यासमद्य पृषतीनां ग्रहम् पृषतीनां ग्रहोऽसि विष्णोर् हृदयमस्येकमिष विष्णुस् त्वाऽनु वि चक्रमे भूतिर् दध्ना घृतेन वर्धतां तस्य मेष्टस्य वीतस्य द्रविणमा गम्याज् ज्योतिरसि वैश्वानरम् पृश्नियै दुग्धम् ।
यावती द्यावापृथिवी महित्वा यावच् च सप्त सिन्धवो वितस्थुः । तावन्तमिन्द्र ते

VERSE: 2
ग्रहं सहोर्जा गृह्णाम्यस्तृतम् ॥
यत् कृष्णशकुनः पृषदाज्यमवपृशेच् छूद्रा अस्य प्रमायुकाः स्युर्यच् छ्वावमृशेच् चतुष्पादोऽस्य पशवः प्रमायुकाः स्युर्यत् स्कन्देद् यजमानः प्रमायुकः स्यात्
पशवो वै पृषदाज्यम् पशवो वा एतस्य स्कन्दन्ति यस्य पृषदाज्यं स्कन्दति यत् पृषदाज्यम् पुनर् गृह्णाति पशून् एवास्मै पुनर् गृह्णाति
प्राणो वै पृषदाज्यम् प्राणो वै

VERSE: 3
एतस्य स्कन्दति यस्य पृषदाज्यं स्कन्दति यत् पृषदाज्यम् पुनर् गृह्णाति प्राणमेवास्मै पुनर् गृह्णाति
हिरण्यमवधाय गृह्णात्यमृतं वै हिरण्यम् प्राणः पृषदाज्यममृतमेवास्य प्राणे दधाति
शतमानम् भवति शतायुः पुरुषः शतेन्द्रिय आयुष्येवेन्द्रिये प्रति तिष्ठति ।
अश्वमव घ्रापयति प्राजापत्यो वा अश्वः प्राजापत्यः प्राणः स्वादेवास्मै योनेः प्राणं निर् मिमीते
वि वा एतस्य यज्ञश्छिद्यते यस्य पृषदाज्यं स्कन्दति वैष्णव्यर्चा पुनर् गृह्णाति यज्ञो वै विष्णुर्यज्ञेनैव यज्ञं सं तनोति ॥

3.2.7 अनुवाक 7
स्तुतशस्त्रे

VERSE: 1
देव सवितरेतत् ते प्राह तत् प्र च सुव प्र च यज
बृहस्पतिर् ब्रह्मा ।
आयुष्मत्या ऋचो मागात तनूपात् साम्नः
सत्या व आशिषः सन्तु सत्या आकूतयः ।
ऋतं च सत्यं च वदत
स्तुत देवस्य सवितुः प्रसवे
स्तुतस्य स्तुतमस्य् ऊर्जम् मह्यं स्तुतं दुहामा मा स्तुतस्य स्तुतं गम्यात् ।
शस्त्रस्य शस्त्रम्

VERSE: 2
अस्य् ऊर्जम् मह्यं शस्त्रं दुहामा मा शस्त्रस्य शस्त्रं गम्यात् ।
इन्द्रियावन्तो वनामहे धुक्षीमहि प्रजामिषम् ।
सा मे सत्याशीर् देवेषु भूयात् ।
ब्रह्मवर्चसम् मागम्यात् ॥
यज्ञो बभूव स आ बभूव स प्र जज्ञे स वावृधे । स देवानामधिपतिर् बभूव सो अस्मां अधिपतीन् करोतु वयं स्याम पतयो रयीणाम् ॥
यज्ञो वा वै

VERSE: 3
यज्ञपतिं दुहे यज्ञपतिर्वा यज्ञं दुहे
स य स्तुतशस्त्रयोर् दोहमविद्वान् यजते तं यज्ञो दुहे स इष्ट्वा पापीयान् भवति य एनयोर् दोहं विद्वान् यजते स यज्ञं दुहे स इष्ट्वा वसीयान् भवति
स्तुतस्य स्तुतमस्य् ऊर्जम् मह्यं स्तुतं दुहामा मा स्तुतस्य स्तुतं गम्याच् छस्त्रस्य शस्त्रमस्य् ऊर्जम् मह्यं शस्त्रं दुहामा मा शस्त्रस्य शस्त्रं गम्याद् इत्याहैष वै स्तुतशस्त्रयो दोहस् तं य एवं विद्वान् यजते दुह एव यज्ञमिष्ट्वा वसीयान् भवति ॥

3.2.8 अनुवाक 8
प्रस्थितयाज्याख्यहोमादि मन्त्राः

VERSE: 1
श्येनाय पत्वने स्वाहा वट् स्वयमभिगूर्ताय नमो विष्टम्भाय धर्मणे स्वाहा वट् स्वयमभिगूर्ताय नमो परिधये जनप्रथनाय स्वाहा वट् स्वयमभिगूर्ताय नम ऊर्जे होत्राणां स्वाहा वट् स्वयमभिगूर्ताय नमः पयसे होत्राणां स्वाहा वट् स्वयमभिगूर्ताय नमः प्रजापतये मनवे स्वाहा वट् स्वयमभिगूर्ताय नम ऋतम् ऋतपाः सुवर्वाट् स्वाहा वट् स्वयमभिगूर्ताय नमस्
तृम्पन्तां होत्रा मधोर् घृतस्य
यज्ञपतिम् ऋषय एनसा

VERSE: 2
आहुः प्रजा निर्भक्ता अनुतप्यमाना मधव्यौ स्तोकावप तौ रराध सं नस् ताभ्यां सृजतु विश्वकर्मा
घोरा ऋषयो नमो अस्त्वेभ्यः । चक्षुष एषाम् मनसश्च संधौ बृहस्पतये महि षद् द्युमन् नमः । नमो विश्वकर्मणे स उ पात्वस्मान्
अनन्यान्त् सोमपान् मन्यमानः । प्राणस्य विद्वान्त् समरे न धीर एनश्चकृवान् महि बद्ध एषाम् । तं विश्वकर्मन्

VERSE: 3
प्र मुञ्चा स्वस्तये
ये भक्षयन्तो न वसून्यानृहुः । यानग्नयोऽन्वतप्यन्त धिष्णिया इयं तेषामवया दुरिष्ट्यै स्विष्टिं नस् तां कृणोतु विश्वकर्मा
नमः पितृभ्यो अभि ये नो अख्यन् यज्ञकृतो यज्ञकामाः सुदेवा अकामा वो दक्षिणां न नीनिम मा नस् तस्मादेनसः पापयिष्ट
यावन्तो वै सदस्यास् ते सर्वे दक्षिण्यास् तेभ्यो यो दक्षिणां न

VERSE: 4
नयेदैभ्यो वृश्च्येत यद् वैश्वकर्मणानि जुहोति सदस्यान् एव तत् प्रीणाति ।
अस्मे देवासो वपुषे चिकित्सत यमाशिरा दम्पती वाममश्नुतः । पुमान् पुत्रो जायते विन्दते वस्वथ विश्वे अरपा एधते गृहः ॥
आशीर्दाया दम्पती वाममश्नुतामरिष्टो रायः सचतां समोकसा । य आऽसिचत् संदुग्धं कुम्भ्या सहेष्टेन यामन्नमतिं जहातु सः ॥
सर्पिर्ग्रीवी

VERSE: 5
पीवर्यस्य जाया पीवानः पुत्रा अकृशासो अस्य । सह जानिर्यः सुमखस्यमान इन्द्रायाऽऽशिरं सह कुम्भ्याऽदात् ॥
आशीर् म ऊर्जमुत सुप्रजास्त्वमिषं दधातु द्रविणं सवर्चसम् । संजयन् क्षेत्राणि सहसाहमिन्द्र कृण्वानो अन्यां अधरान्त् सपत्नान् ॥
भूतमसि भूते म धा मुखमसि मुखम् भूयासम् ।
द्यावापृथिवीभ्यां त्वा परि गृह्णामि
विश्वे त्वा देवा वैश्वानराः

VERSE: 6
प्र च्यावयन्तु
दिवि देवान् दृंहान्तरिक्षे वयांसि पृथिव्याम् पार्थिवान्
ध्रुवं ध्रुवेण हविषाव सोमं नयामसि । यथा नः सर्वमिज् जगदयक्ष्मं सुमना असत् ॥
यथा न इन्द्र इद् विशः केवलीः सर्वाः समनसः करत् । यथा नः सर्वा इद् दिशोऽस्माकं केवलीरसन् ॥

3.2.9 अनुवाक 9 प्रतिगरानन्तरभाविमन्त्राः

VERSE: 1
यद् वै होताऽध्वर्युमभ्याह्वयते वज्रमेनमभि प्र वर्तयति ।
उक्थशा इत्याह प्रातःसवनम् प्रतिगीर्य त्रीण्येतान्यक्षराणि त्रिपदा गायत्री गायत्रम् प्रातःसवनं गायत्रियैव प्रातःसवने वज्रमन्तर् धत्ते ।
उक्थं वाचीत्याह माध्यंदिनं सवनम् प्रतिगीर्य चत्वार्येतान्यक्षराणि चतुष्पदा त्रिष्टुप् त्रैष्टुभम् माध्यंदिनं सवनं त्रिष्टुभैव माध्यंदिने सवने वज्रमन्तर् धत्ते ॥

VERSE: 2
उक्थं वाचीन्द्रायेत्याह तृतीयसवनम् प्रतिगीर्य सप्तैतान्यक्षराणि सप्तपदा शक्वरी शाक्वरो वज्रो वज्रेणैव तृतीयसवने वज्रमन्तर् धत्ते
ब्रह्मवादिनो वदन्ति
स त्वा अध्वर्युः स्याद् यो यथासवनम् प्रतिगरे छन्दांसि सम्पादयेत् तेजः प्रातःसवन आत्मन् दधीतेन्द्रियम् माध्यंदिने सवने पशूंस् तृतीयसवन इति ।
उक्थशा इत्याह प्रातःसवनम् प्रतिगीर्य त्रीण्येतान्यक्षराणि

VERSE: 3
त्रिपदा गायत्री गायत्रम् प्रातःसवनम् प्रातःसवन एव प्रतिगरे छन्दांसि सम् पादयति ।
अथो तेजो वै गायत्री तेजः प्रातःसवनं तेज एव प्रातःसवन आत्मन् धत्ते ।
उक्थं वाचीत्याह माध्यंदिनं सवनम् प्रतिगीर्य चत्वार्येतान्यक्षराणि चतुष्पदा त्रिष्टुप् त्रैष्टुभम् माध्यंदिनं सवनम् माध्यंदिन एव सवने प्रतिगरे छन्दांसि सम् पादयति ।
अथो इन्द्रियं वै त्रिष्टुग् इन्द्रियम् माध्यंदिनं सवनम् ॥

VERSE: 4
इन्द्रियमेव माध्यंदिने सवन आत्मन् धत्ते ।
उक्थं वाचीन्द्रायेत्याह तृतीयसवनम् प्रतिगीर्य सप्तैतान्यक्षराणि सप्तपदा शक्वरी शाक्वराः पशवो जागतं तृतीयसवनं तृतीयसवन एव प्रतिगरे छन्दांसि सम् पादयति ।
अथो पशवो वै जगती पशवस् तृतीयसवनम् पशून् एव तृतीयसवन आत्मन् धत्ते
यद् वै होताऽध्वर्युमभ्याह्वयत आव्यमस्मिन् दधाति तद् यन् न

VERSE: 5
अपहनीत पुराऽस्य संवत्सराद् गृह आ वेवीरन् ।
शोंसा मोद इवेति प्रत्याह्वयते तेनैव तदप हते
यथा वा आयताम् प्रतीक्षत एवमध्वर्युः प्रतिगरम् प्रतीक्षते
यदभिप्रतिगृणीयाद् यथाऽऽयतया समृच्छते तादृग् एव तत् ।
यदर्धर्चाल् लुप्येत यथा धावद्भ्यो हीयते तादृग् एव तत्
प्रबाहुग् वा ऋत्विजामुद्गीथा उद्गीथ एवोद्गातृणाम्

VERSE: 6
ऋचः प्रणव उक्थशंसिनाम् प्रतिगरोऽध्वर्यूणाम् ।
य एवं विद्वान् प्रतिगृणात्यन्नाद एव भवत्यास्य प्रजायां वाजी जायते ।
इयम् वै होतासावध्वर्युः ।
यदासीनः शंसत्यस्या एव तद् होता नैत्यास्त इव हीयमथो इमामेव तेन यजमानो दुहे
यत् तिष्ठन् प्रतिगृणात्यमुष्या एव तदध्वर्युर् नैति ॥

VERSE: 7
तिष्ठतीव ह्यसावथो अमूमेव तेन यजमानो दुहे
यदासीनः शंसति तस्माद् इतःप्रदानं देवा उप जीवन्ति यत् तिष्ठन् प्रतिगृणाति तस्मादमुतःप्रदानम् मनुष्या उप जीवन्ति
यत् प्राङ् आसीनः शंसति प्रत्यङ् तिष्ठन् प्रतिगृणाति तस्मात् प्राचीनं रेतो धीयते प्रतीचीः प्रजा जायन्ते
यद् वै होताऽध्वर्युमभ्याह्वयते वज्रमेनमभि प्र वर्तयति पराङ् आ वर्तते वज्रमेव तन् नि करोति ॥

3.2.10 अनुवाक 10
प्रतिनिर्ग्राह्य मन्त्राः

VERSE: 1
उपयामगृहीतोऽसि वाक्षसदसि वाक्पाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि ।
उपयामगृहीतोऽस्य् ऋतसदसि चक्षुष्पाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि ।
उपयामगृहीतोऽसि श्रुतसदसि श्रोत्रपाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि
देवेभ्यस् त्वा
विश्वदेवेभ्यस् त्वा
विश्वेभ्यस् त्वा देवेभ्यः ।
विष्णवुरुक्रमैष ते सोमस् तं रक्षस्व

VERSE: 2
तं ते दुश्चक्षा माऽव ख्यत् ।
मयि वसुः पुरोवसुर्वाक्पा वाचम् मे पाहि
मयि वसुर्विदद्वसुश्चक्षुष्पाश्चक्षुर् मे पाहि
मयि वसुः संयद्वसुः श्रोत्रपाः श्रोत्रम् मे पाहि
भूरसि श्रेष्ठो रश्मीनाम् प्राणपाः प्राणम् मे पाहि
धूरसि श्रेष्ठो रश्मीनामपानपा अपानम् मे पाहि
यो न इन्द्रवायू
मित्रावरुणौ ।
अश्विनावभिदासति भ्रातृव्य उत्पिपीते शुभस् पती इदमहं तमधरम् पादयामि यथेन्द्राहमुत्तमश्चेतयानि ॥

3.2.11 अनुवाक 11
त्रैधातवीयेष्टि मन्त्राः

VERSE: 1
प्र सो अग्ने तवोतिभिः सुवीराभिस् तरति वाजकर्मभिः । यस्य त्वं सख्यमाविथ ॥
प्र होत्रे पूर्व्यं वचोऽग्नये भरता बृहत् । विपां ज्योतींषि बिभ्रते न वेधसे ॥
अग्ने त्री ते वाजिना त्री षधस्था तिस्रस् ते जिह्वा ऋतजात पूर्वीः । तिस्र उ ते तनुवो देववातास् ताभिर् नः पाहि गिरो अप्रयुच्छन् ॥
सं वां कर्मणा समिषा

VERSE: 2
हिनोमीन्द्राविष्णू अपसस् पारे अस्य । जुषेथां यज्ञं द्रविणं च धत्तमरिष्टैर् नः पथिभिः पारयन्ता ॥
उभा जिग्यथुर् न परा जयेथे न परा जिग्ये कतरश्चनैनोः । इन्द्रश्च विष्णो यदपस्पृधेथां त्रेधा सहस्रं वि तदैरयेथाम् ॥
त्रीण्यायूंषि तव जातवेदस् तिस्र आजानीरुषसस् ते अग्ने । ताभिर् देवानामवो यक्षि विद्वानथा

VERSE: 3
भव यजमानाय शं योः ॥
अग्निस् त्रीणि त्रिधातून्या क्षेति विदथा कविः । स त्रींरेकादशां इह । यक्षच् च पिप्रयच् च नो विप्रो दूतः परिष्कृतः । नभन्तामन्यके समे ॥
इन्द्राविष्णू दृंहिताः शम्बरस्य नव पुरो नवतिं च श्नथिष्टम् । शतं वर्चिनः सहस्रं च साकं हथो अप्रत्यसुरस्य वीरान् ॥
उत माता महिषमन्ववेनदमी त्वा जहति पुत्र देवाः । अथाब्रवीद् वृत्रमिन्द्रो हनिष्यन्त् सखे विष्णो वितरं वि क्रमस्व ॥

णेxत् पर्त्


ठिस् तेxत् इस् पर्त् ओf थे टीटूष् एदितिओन् ओf Bलच्क् Yअजुर्-Vएदः टैत्तिरिय-षम्हित.


3.3 प्रपाठक: 3
3.3.1 अनुवाक 1
अतिग्राह्य मन्त्राः

VERSE: 1
अग्ने तेजस्विन् तेजस्वी त्वं देवेषु भूयास् तेजस्वन्तम् मामायुष्मन्तं वर्चस्वन्तम् मनुष्येषु कुरु दीक्षायै च त्वा तपसश्च तेजसे जुहोमि
तेजोविदसि तेजो मा मा हासीन् माऽहं तेजो हासिषम् मा मां तेजो हासीत् ।
इन्द्रौजस्विन्न् ओजस्वी त्वं देवेषु भूया ओजस्वन्तम् मामायुष्मन्तं वर्चस्वन्तम् मनुष्येषु कुरु ब्रह्मणश्च त्वा क्षत्रस्य च

VERSE: 2
ओजसे जुहोमि ।
ओजोविदस्य् ओजो मा मा हासीन् माऽहमोजो हासिषम् मा मामोजो हासीत्
सूर्य भ्राजस्विन् भ्राजस्वी त्वं देवेषु भूया भ्राजस्वन्तम् मामायुष्मन्तं वर्चस्वन्तम् मनुष्येषु कुरु वायोश्च त्वापां च भ्राजसे जुहोमि
सुवर्विदसि सुवर् मा मा हासीन् माऽहं सुवर् हासिषम् मा मां सुवर् हासीत् ।
मयि मेधाम् मयि प्रजाम् मय्यग्निस् तेजो दधातु मयि मेधाम् मयि प्रजाम् मयीन्द्र इन्द्रियं दधातु मयि मेधाम् मयि प्रजाम् मयि सूर्यो भ्राजो दधातु ॥

3.3.2 अनुवाक 2
स्तोत्रोपाकरणप्रतिगराङ्गमन्त्राः

VERSE: 1
वायुर् हिंकर्ताऽग्निः प्रस्तोता प्रजापतिः साम बृहस्पतिरुद्गाता विश्वे देवा उपगातारो मरुतः प्रतिहर्तार इन्द्रो निधनं ते देवाः प्राणभृतः प्राणम् मयि दधतु ।
एतद् वै सर्वमध्वर्युरुपाकुर्वन्न् उद्गातृभ्य उपाकरोति ते देवाः प्राणभृतः प्राणम् मयि दधत्वित्याहैतदेव सर्वमात्मन् धत्ते ।
इडा देवहूर् मनुर्यज्ञनीः ।
बृहस्पतिरुक्थामदानि शंसिषत् ।
विश्वे देवाः

VERSE: 2
सूक्तवाचः ।
पृथिवि मातर् मा मा हिंसीः ।
मधु मनिष्ये मधु जनिष्ये मधु वक्ष्यामि मधु वदिष्यामि मधुमतीं देवेभ्यो वाचमुद्यासं शुश्रूषेण्याम् मनुष्येभ्यस्
तम् मा देवा अवन्तु शोभायै पितरोऽनु मदन्तु ॥

3.3.3 अनुवाक 3
अदाभ्यांशुग्रह मन्त्राः

VERSE: 1
वसवस् त्वा प्र वृहन्तु गायत्रेण छन्दसाग्नेः प्रियम् पाथ उपेहि
रुद्रास् त्वा प्र वृहन्तु त्रैष्टुभेन छन्दसेन्द्रस्य प्रियम् पाथ उपेहि ।
आदित्यास् त्वा प्र वृहन्तु जागतेन छन्दसा विश्वेषां देवानाम् प्रियम् पाथ उपेहि
मान्दासु ते शुक्र शुक्रमा धूनोमि
भन्दनासु
कोतनासु
नूतनासु
रेशीषु
मेषीषु
वाशीषु
विश्वभृत्सु
माध्वीषु
ककुहासु
शक्वरीषु

VERSE: 2
शुक्रासु ते शुक्र शुक्रमा धूनोमि
शुक्रं ते शुक्रेण गृह्णाम्यह्नो रूपेण सूर्यस्य रश्मिभिः ।
आऽस्मिन्न् उग्रा अचुच्यवुर् दिवो धारा असश्चत
ककुहं रूपं वृषभस्य रोचते बृहत् सोमः सोमस्य पुरोगाः शुक्रः शुक्रस्य पुरोगाः ।
यत् ते सोमादाभ्यं नाम जागृवि तस्मै ते सोम सोमाय स्वाहा ।
उशिक् त्वं देव सोम गायत्रेण छन्दसाऽग्नेः

VERSE: 3
प्रियम् पाथो अपीहि
वशी त्वं देव सोम त्रैष्टुभेन छन्दसेन्द्रस्य प्रियम् पाथो अपीहि ।
अस्मत्सखा त्वं देव सोम जागतेन छन्दसा विश्वेषां देवानाम् प्रियम् पाथो अपीहि ।
आ नः प्राण एतु परावत आन्तरिक्षाद् दिवस् परि । आयुः पृथिव्या अध्यमृतमसि प्राणाय त्वा ।
इन्द्राग्नी मे वर्चः कृणुतां वर्चः सोमो बृहस्पतिः । वर्चो मे विश्वे देवा वर्चो मे धत्तमश्विना ॥
दधन्वे वा यद् ईमनु वोचद् ब्रह्माणि वेरु तत् । परि विश्वानि काव्या नेमिश्चक्रमिवाभवत् ॥

3.3.4 अनुवाक 4
अदाभ्यांशुग्रहमन्त्राणां ब्राह्मणम्

VERSE: 1
एतद् वा अपां नामधेयं गुह्यं यदाधावाः ।
मान्दासु ते शुक्र शुक्रमा धूनोमीत्याह ।
अपामेव नामधेयेन गुह्येन दिवो वृष्टिमव रुन्द्धे
शुक्रं ते शुक्रेण गृह्णामीत्याह ।
एतद् वा अह्नो रूपं यद् रात्रिः
सूर्यस्य रश्मयो वृष्ट्या ईशते ।
अह्न एव रूपेण सूर्यस्य रश्मिभिर् दिवो वृष्टिं च्यावयति ।
आऽस्मिन्न् उग्राः

VERSE: 2
अचुच्यवुरित्याह
यथायजुरेवैतत्
ककुहं रूपं वृषभस्य रोचते बृहद् इत्याह ।
एतद् वा अस्य ककुहं रूपं यद् वृष्टिः ।
रूपेणैव वृष्टिमव रुन्द्धे
यत् ते सोमादाभ्यं नाम जागृवीत्याह ।
एष ह वै हविषा हविर्यजति योऽदाभ्यं गृहीत्वा सोमाय जुहोति
परा वा एतस्यायुः प्राण एति

VERSE: 3
योऽंशुं गृह्णाति ।
आ नः प्राण एतु परावत इत्याह ।
आयुरेव प्राणमात्मन् धत्ते ।
अमृतमसि प्राणाय त्वेति हिरण्यमभि व्यनिति ।
अमृतं वै हिरण्यमायुः प्राणः ।
अमृतेनैवायुरात्मन् धत्ते
शतमानम् भवति
शतायुः पुरुषः शतेन्द्रियः ।
आयुष्येवेन्द्रिये प्रति तिष्ठति ।
अप उप स्पृशति
भेषजं वा आपः ।
भेषजमेव कुरुते ॥

3.3.5 अनुवाक 5
द्वादशाहे पृश्निग्रहाः

VERSE: 1
वायुरसि प्राणो नाम सवितुराधिपत्येऽपानम् मे दाः ।
चक्षुरसि श्रोत्रं नाम धातुराधिपत्य आयुर् मे दाः ।
रूपमसि वर्णो नाम बृहस्पतेराधिपत्ये प्रजाम् मे दाः ।
ऋतमसि सत्यं नामेन्द्रस्याधिपत्ये क्षत्रम् मे दाः ।
भूतमसि भव्यं नाम पितृणामाधिपत्येऽपामोषधीनां गर्भं धाः ।
ऋतस्य त्वा व्योमने ।
ऋतस्य

VERSE: 2
त्वा विभूमने ।
ऋतस्य त्वा विधर्मणे ।
ऋतस्य त्वा सत्याय ।
ऋतस्य त्वा ज्योतिषे
प्रजापतिर्विराजमपश्यत् तया भूतं च भव्यं चासृजत ताम् ऋषिभ्यस् तिरोऽदधात् तां जमदग्निस् तपसाऽपश्यत् तया वै स पृश्नीन् कामानसृजत तत् पृश्नीनाम् पृश्नित्वम् ।
यत् पृश्नयो गृह्यन्ते पृश्नीन् एव तैः कामान् यजमानोऽव रुन्द्धे
वायुरसि प्राणः

VERSE: 3
नामेत्याह प्राणापानावेवाव रुन्द्धे
चक्षुरसि श्रोत्रं नामेत्याहाऽऽयुरेवाव रुन्द्धे
रूपमसि वर्णो नामेत्याह प्रजामेवाव रुन्द्धे ।
ऋतमसि सत्यं नामेत्याह क्षत्रमेवाव रुन्द्धे
भूतमसि भव्यं नामेत्याह पशवो वा अपामोषधीनां गर्भः पशून् एव

VERSE: 4
अव रुन्द्धे ।
एतावद् वै पुरुषम् परितस् तदेवाव रुन्द्धे ।
ऋतस्य त्वा व्योमन इत्याहेयं वा ऋतस्य व्योमेमामेवाभि जयति ।
ऋतस्य त्वा विभूमन इत्याहान्तरिक्षम् वा ऋतस्य विभूमान्तरिक्षमेवाभि जयति ।
ऋतस्य त्वा विधर्मण इत्याह द्यौर्वा ऋतस्य विधर्म दिवमेवाभि जयति ।
ऋतस्य

VERSE: 5
त्वा सत्यायेत्याह दिशो वा ऋतस्य सत्यं दिश एवाभि जयति ।
ऋतस्य त्वा ज्योतिष इत्याह सुवर्गो वै लोक ऋतस्य ज्योतिः सुवर्गमेव लोकमभि जयति ।
एतावन्तो वै देवलोकास् तान् एवाभि जयति
दश सम् पद्यन्ते दशाक्षरा विराड् अन्नं विराड् विराज्येवान्नाद्ये प्रति तिष्ठति ॥

3.3.6 अनुवाक 6
गवामयने परःसंज्ञका अतिग्राह्याः

VERSE: 1
देवा वै यद् यज्ञेन नावारुन्धत तत् परैरवारुन्धत
तत् पराणाम् परत्वम् ।
यत् परे गृह्यन्ते यदेव यज्ञेन नावरुन्द्धे तस्यावरुद्ध्यै
यम् प्रथमं गृह्णातीममेव तेन लोकमभि जयति
यं द्वितीयमन्तरिक्षं तेन
यं तृतीयममुमेव तेन लोकमभि जयति
यदेते गृह्यन्त एषां लोकानामभिजित्यै ।

VERSE: 2
उत्तरेष्वहःस्वमुतोऽर्वाञ्चो गृह्यन्ते ।
अभिजित्यैवेमाँल्लोकान् पुनरिमं लोकम् प्रत्यवरोहन्ति
यत् पूर्वेष्वहःस्वितः पराञ्चो गृह्यन्ते तस्माद् इतः पराञ्च इमे लोकाः ।
यदुत्तरेष्वहःस्वमुतोऽर्वाञ्चो गृह्यन्ते तस्मादमुतोऽर्वाञ्च इमे लोकास्
तस्मादयातयाम्नो लोकान् मनुष्या उप जीवन्ति
ब्रह्मवादिनो वदन्ति
कस्मात् सत्यादद्भ्य ओषधयः सम् भवन्त्य् ओषधयः

VERSE: 3
मनुष्याणामन्नम् प्रजापतिम् प्रजा अनु प्र जायन्त इति
परानन्विति ब्रूयात् ।
यद् गृह्णाति ।
अद्भ्यस् त्वौषधीभ्यो गृह्णामीति तस्मादद्भ्य ओषधयः सम् भवन्ति
यद् गृह्णाति ।
ओषधीभ्यस् त्वा प्रजाभ्यो गृह्णामीति तस्माद् ओषधयो मनुष्याणामन्नम् ।
यद् गृह्णाति
प्रजाभ्यस् त्वा प्रजापतये गृह्णामीति तस्मात् प्रजापतिम् प्रजा अनु प्र जायन्ते ॥

3.3.7 अनुवाक 7
आश्रावयेत्यादिः मन्त्रविधिः

VERSE: 1
प्रजापतिर् देवासुरानसृजत
तदनु यज्ञोऽसृज्यत यज्ञं छन्दांसि
ते विष्वञ्चो व्यक्रामन् ।
सोऽसुराननु यज्ञोऽपाक्रामद् यज्ञं छन्दांसि
ते देवा अमन्यन्त ।
अमी वा इदमभूवन् यद् वयं स्म इति
ते प्रजापतिमुपाधावन् ।
सोऽब्रवीत् प्रजापतिः ।
छन्दसां वीर्यमादाय तद् वः प्र दास्यामीति
स छन्दसां वीर्यम्

VERSE: 2
आदाय तदेभ्यः प्रायच्छत्
तदनु छन्दांस्यपाक्रामञ् छन्दांसि यज्ञस्
ततो देवा अभवन् परासुराः ।
य एवं छन्दसां वीर्यं वेदा श्रावयास्तु श्रौषड् यज ये यजमाहे वषट्कारो भवत्यात्मना पराऽस्य भ्रातृव्यो भवति
ब्रह्मवादिनो वदन्ति
कस्मै कमध्वर्युरा श्रावयतीति
छन्दसां वीर्यायेति ब्रूयात् ।
एतद् वै

VERSE: 3
छन्दसां वीर्यमा श्रावयास्तु श्रौषड् यज ये यजामहे वषट्कारः ।
य एवं वेद सवीर्यैरेव छन्दोभिरर्चति यत् किं चार्चति
यद् इन्द्रो वृत्रमहन्नमेध्यं तद् यद् यतीनपावपदमेध्यं तदथ कस्मादैन्द्रो यज्ञ आ संस्थातोरित्याहुः ।
इन्द्रस्य वा एषा यज्ञिया तनूर्यद् यज्ञस्
तामेव तद् यजन्ति
य एवं वेदोपैनं यज्ञो नमति ॥

3.3.8 अनुवाक 8
अवभृथाङ्गहोमादि

VERSE: 1
आयुर्दा अग्ने हविषो जुषाणो घृतप्रतीको घृतयोनिरेधि । घृतम् पीत्वा मधु चारु गव्यम् पितेव पुत्रमभि रक्षताद् इमम् ॥
आ वृश्च्यते वा एतद् यजमानोऽग्निभ्यां यदेनयोः शृतंकृत्याथान्यत्रावभृथमवैति ।
आयुर्दा अग्ने हविषो जुषाण इत्यवभृथमवैष्यञ् जुहुयादाहुत्यैवैनौ शमयति
नार्तिमार्छति यजमानः ।
यत् कुसीदम्

VERSE: 2
अप्रतीत्तम् मयि येन यमस्य बलिना चरामि । इहैव सन् निरवदये तदेतत् तदग्ने अनृणो भवामि ॥
विश्वलोप विश्वदावस्य त्वाऽऽसञ् जुहोम्यग्धादेकोऽहुतादेकः समसनादेकः । ते नः कृण्वन्तु भेषजं सदः सहो वरेण्यम् ॥
अयं नो नभसा पुरः संस्फानो अभि रक्षतु । गृहाणामसमर्त्यै बहवो नो गृहा असन् ॥
स त्वं नः

VERSE: 3
नभसस् पत ऊर्जं नो धेहि भद्रया । पुनर् नो नष्टमा कृधि पुनर् नो रयिमा कृधि
देव संस्फान सहस्रपोषस्येशिषे स नो रास्वाज्यानिं रायस् पोषं सुवीरं संवत्सरीणां स्वस्तिम् ॥
अग्निर्वाव यम इयं यमी
कुसीदं वा एतद् यमस्य यजमान आ दत्ते यद् ओषधीभिर् वेदिं स्तृणाति
यदनुपौष्य प्रयायाद् ग्रीवबद्धमेनम्

VERSE: 4
अमुष्मिम्̐ लोके नेनीयेरन्
यत् कुसीदमप्रतीत्तम् मयीत्य् उपौषतीहैव सन् यमं कुसीदं निरवदायानृणः सुवर्गं लोकमेति
यदि मिश्रमिव चरेदञ्जलिना सक्तून् प्रदाव्ये जुहुयात् ।
एष वा अग्निर् वैश्वानरो यत् प्रदाव्यः स एवैनं स्वदयति ।
अह्नां विधान्यामेकाष्टकायामपूपं चतुःशरावम् पक्त्वा प्रातरेतेन कक्षमुपौषेत् ।
यदि

VERSE: 5
दहति पुण्यसमम् भवति यदि न दहति पापसमम्
एतेन ह स्म वा ऋषयः पुरा विज्ञानेन दीर्घसत्त्रमुप यन्ति
यो वा उपद्रष्टारमुपश्रोतारमनुख्यातारं विद्वान् यजते सममुष्मिम्̐ लोक इष्टापूर्तेन गच्छते ।
अग्निर्वा उपद्रष्टा वायुरुपश्रोताऽऽदित्योऽनुख्याता
तान् य एवं विद्वान् यजते सममुष्मिम्̐ लोक इष्टापूर्तेन गच्छते ।
अयं नो नभसा पुरः

VERSE: 6
इत्य आहाग्निर् वै नभसा पुरोऽग्निमेव तदाह ।
एतन् मे गोपायेति
स त्वं नो नभसस् पत इत्याह
वायुर् वै नभसस् पतिर्वायुमेव तदाह
एतन् मे गोपायेति
देव संस्फानेत्याह
असौ वा आदित्यो देवः संस्फान आदित्यमेव तदाह
एतन् मे गोपायेति ॥

3.3.9 अनुवाक 9
जीर्णवृषालम्भः

VERSE: 1
एतं युवानम् परि वो ददामि तेन क्रीडन्तीश्चरत प्रियेण । मा नः शाप्त जनुषा सुभागा रायस् पोषेण समिषा मदेम ॥
नमो महिम्न उत चक्षुषे ते मरुताम् पितस् तदहं गृणामि । अनु मन्यस्व सुयजा यजाम जुष्टं देवानामिदमस्तु हव्यम् ॥
देवानामेष उपनाह आसीदपां गर्भ ओषधीषु न्यक्तः । सोमस्य द्रप्समवृणीत पूषा

VERSE: 2
बृहन्नद्रिरभवत् तदेषाम् ॥
पिता वत्सानाम् पतिरघ्नियानामथो पिता महतां गर्गराणाम् । वत्सो जरायु प्रतिधुक् पीयूष आमिक्षा मस्तु घृतमस्य रेतः ॥
त्वां गावोऽवृणत राज्याय त्वां हवन्त मरुतः स्वर्काः । वर्ष्मन् क्षत्रस्य ककुभि शिश्रियाणस् ततो न उग्रो वि भजा वसूनि ॥
व्यृद्धेन वा एष पशुना यजते यस्यैतानि न क्रियन्त एष ह त्वै समृद्धेन यजते यस्यैतानि क्रियन्ते ॥

3.3.10 अनुवाक 10
पाशुकं गर्भप्रायश्चित्तम्

VERSE: 1
सूर्यो देवो दिविषद्भ्यो धाता क्षत्राय वायुः प्रजाभ्यः । बृहस्पतिस् त्वा प्रजापतये ज्योतिष्मतीं जुहोतु ॥
यस्यास् ते हरितो गर्भोऽथो योनिर् हिरण्ययी । अङ्गान्यह्रुता यस्यै तां देवैः समजीगमम् ॥
आ वर्तन वर्तय नि निवर्तन वर्तयेन्द्र नर्दबुद । भूम्याश्चतस्रः प्रदिशस् ताभिरा वर्तया पुनः ॥
वि ते भिनद्मि तकरीं वि योनिं वि गवीन्यौ । वि

VERSE: 2
मातरं च पुत्रं च वि गर्भं च जरायु च ।
बहिस् ते अस्तु बाल् इति ।
उरुद्रप्सो विश्वरूप इन्दुः पवमानो धीर आनञ्ज गर्भम्
एकपदी द्विपदी त्रिपदी चतुष्पदी पञ्चपदी षट्पदी सप्तपद्यष्टापदी भुवनानु प्रथतां स्वाहा
मही द्यौः पृथिवी च न इमं यज्ञम् मिमिक्षताम् । पिपृतां नो भरीमभिः ॥

3.3.11 अनुवाक 11
काम्येष्टियाज्यापुरोनुवाक्याः

VERSE: 1
इदं वामास्ये हविः प्रियमिन्द्राबृहस्पती । उक्थम् मदश्च शस्यते ॥
अयं वाम् परि षिच्यते सोम इन्द्राबृहस्पती । चारुर् मदाय पीतये ॥
अस्मे इन्द्राबृहस्पती रयिं धत्तं शतग्विनम् । अश्वावन्तं सहस्रिणम् ॥
बृहस्पतिर् नः परि पातु पश्चादुतोत्तरस्मादधरादघायोः । इन्द्रः पुरस्तादुत मध्यतो नः सखा सखिभ्यो वरिवः कृणोतु ॥
वि ते विष्वग् वातजूतासो अग्ने भामासः

VERSE: 2
शुचे शुचयश्चरन्ति । तुविम्रक्षासो दिव्या नवग्वा वना वनन्ति धृषता रुजन्तः ॥
त्वामग्ने मानुषीरीडते विशो होत्राविदं विविचिं रत्नधातमम् । गुहा सन्तं सुभग विश्वदर्शतं तुविष्मणसं सुयजं घृतश्रियम् ॥
धाता ददातु नो रयिमीशानो जगतस् पतिः । स नः पूर्णेन वावनत् ॥
धाता प्रजाया उत राय ईशे धातेदं विश्वम् भुवनं जजान । धाता पुत्रं यजमानाय दाता

VERSE: 3
तस्मा उ हव्यं घृतवद् विधेम ॥
धाता ददातु नो रयिम् प्राचीं जीवातुमक्षिताम् । वयं देवस्य धीमहि सुमतिं सत्यराधसः ॥
धाता ददातु दाशुषे वसूनि प्रजाकामाय मीढुषे दुरोणे । तस्मै देवा अमृताः सं व्ययन्तां विश्वे देवासो अदितिः सजोषाः ॥
अनु नोऽद्यानुमतिर्यज्ञं देवेषु मन्यताम् । अग्निश्च हव्यवाहनो भवतां दाशुषे मयः ॥
अन्विदनुमते त्वम्

VERSE: 4
मन्यासै शं च नः कृधि । क्रत्वे दक्षाय नो हिनु प्र ण आयूंषि तारिषः ॥
अनु मन्यतामनुमन्यमाना प्रजावन्तं रयिमक्षीयमाणम् । तस्यै वयं हेडसि माऽपि भूम सा नो देवी सुहवा शर्म यच्छतु ॥
यस्यामिदम् प्रदिशि यद् विरोचतेऽनुमतिम् प्रति भूषन्त्यायवः । यस्या उपस्थ उर्वन्तरिक्षं सा नो देवी सुहवा शर्म यच्छतु ॥

VERSE: 5
राकामहं सुहवां सुष्टुती हुवे शृणोतु नः सुभगा बोधतु त्मना । सीव्यत्वपः सूच्याछिद्यमानया ददातु वीरं शतदायमुक्थ्यम् ॥
यास् ते राके सुमतयः सुपेशसो याभिर् ददासि दाशुषे वसूनि । ताभिर् नो अद्य सुमना उपागहि सहस्रपोषं सुभगे रराणा ॥
सिनीवालि
या सुपाणिः ।
कुहूमहं सुभगां विद्मनापसमस्मिन् यज्ञे सुहवां जोहवीमि । सा नो ददातु श्रवणम् पितृणां तस्यास् ते देवि हविषा विधेम ॥
कुहूर् देवानाममृतस्य पत्नी हव्या नो अस्य हविषश्चिकेतु । सं दाशुषे किरतु भूरि वामं रायस् पोषं चिकितुषे दधातु ॥



3.4 प्रपाठक: 4
3.4.1 अनुवाक 1
पाशुकगर्भप्रायश्चित्तमन्त्राणां ब्राह्मणम्

VERSE: 1
वि वा एतस्य यज्ञ ऋध्यते यस्य हविरतिरिच्यते
सूर्यो देवो दिविषद्भ्य इत्याह
बृहस्पतिना चैवास्य प्रजापतिना च यज्ञस्य व्यृद्धमपि वपति
रक्षांसि वा एतत् पशुं सचन्ते यदेकदेवत्य आलब्धो भूयान् भवति
यस्यास् ते हरितो गर्भ इत्याह
देवत्रैवैनां गमयति रक्षसामपहत्यै ।
आ वर्तन वर्तयेत्याह

VERSE: 2
ब्रह्मणैवैनमा वर्तयति
वि ते भिनद्मि तकरीमित्याह
यथायजुरेवैतत् ।
उरुद्रप्सो विश्वरूप इन्दुरित्याह
प्रजा वै पशव इन्दुः
प्रजयैवैनम् पशुभिः समर्धयति
दिवं वै यज्ञस्य व्यृद्धं गच्छति
पृथिवीमतिरिक्तम् ।
तद् यन् न शमयेदार्तिमार्छेद् यजमानः ।
मही द्यौः पृथिवी च न इति

VERSE: 3
आह
द्यावापृथिवीभ्यामेव यज्ञस्य व्यृद्धं चातिरिक्तं च शमयति नार्तिमार्छति यजमानः ।
भस्मनाऽभि समूहति स्वगाकृत्यै ।
अथो अनयोर्वा एष गर्भोऽनयोरेवैनं दधाति
यदवद्येदति तद् रेचयेत् ।
यन् नावद्येत् पशोरालब्धस्य नाव द्येत्
पुरस्तान् नाभ्या अन्यदवद्येदुपरिष्टादन्यत्
पुरस्ताद् वै नाभ्यै

VERSE: 4
प्राण उपरिष्टादपानः ।
यावान् एव पशुस् तस्याव द्यति
विष्णवे शिपिविष्टाय जुहोति
यद् वै यज्ञस्यातिरिच्यते यः पशोर् भूमा या पुष्टिस् तद् विष्णुः शिपिविष्टः ।
अतिरिक्त एवातिरिक्तं दधात्यतिरिक्तस्य शान्त्यै ।
अष्टाप्रूड् ढिरण्यं दक्षिणा ।
अष्टापदी ह्येषा ।
आत्मा नवमः
पशोराप्त्यै ।
अन्तरकोश उष्णीषेणाऽऽविष्टितम् भवति ।
एवमिव हि पशुरुल्बमिव चर्मेव मांसमिवास्थीव
यावान् एव पशुस् तमाप्त्वाव रुन्द्धे
यस्यैषा यज्ञे प्रायश्चित्तिः क्रियत इष्ट्वा वसीयान् भवति ॥

3.4.2 अनुवाक 2
भृत्यादिकामस्य वशालम्भार्था मन्त्राः

VERSE: 1
आ वायो भूष शुचिपा उप नः सहस्रं ते नियुतो विश्ववार । उपो ते अन्धो मद्यमयामि यस्य देव दधिषे पूर्वपेयम् ॥
आकूत्यै त्वा कामाय त्वा समृधे त्वा किक्किटा ते मनः प्रजापतये स्वाहा किक्किटा ते प्राणं वायवे स्वाहा किक्किटा ते चक्षुः सूर्याय स्वाहा किक्किटा ते श्रोत्रं द्यावापृथिवीभ्यां स्वाहा किक्किटा ते वाचं सरस्वत्यै स्वाहा ।

VERSE: 2
त्वं तुरीया वशिनी वशासि सकृद् यत् त्वा मनसा गर्भ आशयत् । वशा त्वं वशिनी गच्छ देवान्त् सत्याः सन्तु यजमानस्य कामाः ॥
अजासि रयिष्ठा पृथिव्यां सीदोर्ध्वान्तरिक्षमुप तिष्ठस्व दिवि ते बृहद् भाः ।
तन्तुं तन्वन् रजसो भानुमन्विहि ज्योतिष्मतः पथो रक्ष धिया कृतान् ।
अनुल्बणं वयत जोगुवामपो मनुर् भव जनया दैव्यं जनम् ॥
मनसो हविरसि प्रजापतेर्वर्णो गात्राणां ते गात्रभाजो भूयास्म ॥

3.4.3 अनुवाक 3
वशालम्भार्थो विधिः

VERSE: 1
इमे वै सहास्ताम् ।
ते वायुर् व्यवात्
ते गर्भमदधाताम् ।
तं सोमः प्राजनयदग्निरग्रसत
स एतम् प्रजापतिराग्नेयमष्टाकपालमपश्यत्
तं निरवपत्
तेनैवैनामग्नेरधि निरक्रीणात्
तस्मादप्यन्यदेवत्यामालभमान आग्नेयमष्टाकपालम् पुरस्तान् निर्वपेत् ।
अग्नेरेवैनामधि निष्क्रीया लभते
यत्

VERSE: 2
वायुर् व्यवात् तस्माद् वायव्या
यद् इमे गर्भमदधातां तस्माद् द्यावापृथिव्या
यत् सोमः प्राजनयदग्निरग्रसत तस्मादग्नीषोमीया
यदनयोर्वियत्योर्वाग् अवदत् तस्मात् सारस्वती
यत् प्रजापतिरग्नेरधि निरक्रीणात् तस्मात् प्राजापत्या
सा वा एषा सर्वदेवत्या यदजा वशा
वायव्यामा लभेत भूतिकामः ।
वायुर् वै क्षेपिष्ठा देवता
वायुमेव स्वेन

VERSE: 3
भागधेयेनोपधावति
स एवैनम् भूतिं गमयति
द्यावापृथिव्यामा लभेत कृषमाणः प्रतिष्ठाकामः ।
दिव एवास्मै पर्जन्यो वर्षति व्यस्यामोषधयो रोहन्ति समर्धुकमस्य सस्यम् भवति ।
अग्नीषोमीयामा लभेत यः कामयेत ।
अन्नवानन्नादः स्यामिति ।
अग्निनैवान्नमव रुन्द्धे सोमेनान्नाद्यम्
अन्नवान् एवान्नादो भवति
सारस्वतीमा लभेत यः

VERSE: 4
ईश्वरो वाचो वदितोः सन् वाचं न वदेत् ।
वाग् वै सरस्वती
सरस्वतीमेव स्वेन भागधेयेनोपधावति
सैवास्मिन् वाचं दधाति
प्राजापत्यामा लभेत यः कामयेत ।
अनभिजितमभि जयेयमिति
वायव्ययोपाकरोति
वायोरेवैनामवरुध्या लभते ।
आकूत्यै त्वा कामाय त्वा ॥

VERSE: 5
इत्याह
यथायजुरेवैतत्
किक्किटाकारं जुहोति
किक्किटाकारेण वै ग्राम्याः पशवो रमन्ते प्रारण्याः पतन्ति
यत् किक्किटाकारं जुहोति ग्राम्याणाम् पशूनां धृत्यै
पर्यग्नौ क्रियमाणे जुहोति
जीवन्तीमेवैनां सुवर्गं लोकम् गमयति
त्वं तुरीया वशिनी वशासीत्याह
देवत्रैवैनां गमयति
सत्याः सन्तु यजमानस्य कामा इत्याह ।
एष वै कामः

VERSE: 6
यजमानस्य यदनार्त उदृचं गच्छति
तस्मादेवमाह ।
अजासि रयिष्ठेत्याह ।
एष्वेवैनां लोकेषु प्रति ष्ठापयति
दिवि ते बृहद् भा इत्याह
सुवर्ग एवास्मै लोके ज्योतिर् दधाति
तन्तुं तन्वन् रजसो भानुमन्विहीत्याह ।
इमान् एवास्मै लोकाञ् ज्योतिष्मतः करोति ।
अनुल्बणं वयत जोगुवामप इति

VERSE: 7
आह
यदेव यज्ञ उल्बणं क्रियते तस्यैवैषा शान्तिः ।
मनुर् भव जनया दैव्यं जनमित्याह
मानव्यो वै प्रजास् ता एवाद्याः कुरुते
मनसो हविरसीत्याह
स्वगाकृत्यै
गात्राणां ते गात्रभाजो भूयास्मेत्याह ।
आशिषमेवैतामा शास्ते
तस्यै वा एतस्या एकमेवादेवयजनं यदालब्धायामभ्रः

VERSE: 8
भवति
यदालब्धायामभ्रः स्यादप्सु वा प्रवेशयेत् सर्वां वा प्राश्नीयात् ।
यदप्सु प्रवेशयेद् यज्ञवेशसं कुर्यात्
सर्वामेव प्राश्नीयाद् इन्द्रियमेवात्मन् धत्ते
सा वा एष त्रयाणामेवावरुद्धा संवत्सरसदः सहस्रयाजिनो गृहमेधिनस्
त एवैतया यजेरन्
तेषामेवैषाप्ता ॥

3.4.4 अनुवाक 4
जयाः

VERSE: 1
चित्तं च चित्तिश्चाकूतं चाकूतिश्च विज्ञातं च विज्ञानं च मनश्च शक्वरीश्च दर्शश्च पूर्णमासश्च बृहच् च रथंतरं च
प्रजापतिर् जयान् इन्द्राय वृष्णे प्रायच्छदुग्रः पृतनाज्येषु तस्मै विशः समनमन्त सर्वाः स उग्रः स हि हव्यो बभूव
देवासुराः संयत्ता आसन्त् स इन्द्रः प्रजापतिमुपाधावत् तस्मा एताञ् जयान् प्रायच्छत् तानजुहोत्
ततो वै देवा असुरानजयन्
यदजयन् तज् जयानां जयत्वम् ।
स्पर्धमानेनैते होतव्या जयत्येव ताम् पृतनाम् ॥

3.4.5 अनुवाक 5
अभ्यातानाः

VERSE: 1
अग्निर्भूतानामधिपतिः स माऽवत्विन्द्रो ज्येष्ठानां यमः पृथिव्या वायुरन्तरिक्षस्य सूर्यो दिवश्चन्द्रमा नक्षत्राणाम् बृहस्पतिर् ब्रह्मणो मित्रः सत्यानां वरुणोऽपां समुद्रः स्रोत्यानामन्नं साम्राज्यानामधिपति तन् मावतु सोम ओषधीनां सविता प्रसवानां रुद्रः पशूनां त्वष्टा रूपाणां विष्णुः पर्वतानाम् मरुतो गणानामधिपतयस् ते मावन्तु
पितरः पितामहाः परेऽवरे ततास् ततामहा इह मावत ।
अस्मिन् ब्रह्मन्नस्मिन् क्षत्रेऽस्यामाशिष्यस्याम् पुरोधायामस्मिन् कर्मन्नस्यां देवहूत्याम् ॥

3.4.6 अनुवाक 6
अभ्यातानहोमविधानम्

VERSE: 1
देवा वै यद् यज्ञेऽकुर्वत तदसुरा अकुर्वत
ते देवा एतानभ्यातानानपश्यन्
तानभ्यातन्वत
यद् देवानां कर्मासीदार्ध्यत तत् ।
यदसुराणां न तदार्ध्यत
येन कर्मणेर्त्सेत् तत्र होतव्याः ।
ऋध्नोत्येव तेन कर्मणा
यद् विश्वे देवाः समभरन् तस्मादभ्याताना वैश्वदेवाः ।
यद् प्रजापतिर् जयान् प्रायच्छत् तस्माज् जयाः प्राजापत्याः ॥

VERSE: 2
यद् राष्ट्रभृद्भी राष्ट्रमाददत तद् राष्ट्रभृतां राष्ट्रभृत्त्वम् ।
ते देवा अभ्यातानैरसुरानभ्यातन्वत जयैरजयन् राष्ट्रभृद्भी राष्ट्रमाददत
यद् देवा अभ्यातानैरसुरानभ्यातन्वत तदभ्यातानानामभ्यातानत्वम् ।
यज् जयैरजयन् तज् जवानां जयत्वम् ।
यद् राष्ट्रभृद्भी राष्ट्रमाददत तद् राष्ट्रभृतां राष्ट्रभृत्त्वम् ।
ततो देवा अभवन् परासुराः ।
यो भ्रातृव्यवान्त् स्यात् स एताञ् जुहुयात् ।
अभ्यातानैरेव भ्रातृव्यानभ्यातनुते जयैर् जयति राष्ट्रभृद्भी राष्ट्रमा दत्ते
भवत्यात्मना परास्य भ्रातृव्यो भवति ॥

3.4.7 अनुवाक 7
राष्ट्रभृन्मन्त्राः

VERSE: 1
ऋताषाड् ऋतधामाग्निर् गन्धर्वस् तस्यौषधयोऽप्सरस ऊर्जो नाम स इदम् ब्रह्म क्षत्रम् पातु ता इदम् ब्रह्म क्षत्रम् पान्तु तस्मै स्वाहा ताभ्यः स्वाहा
संहितो विश्वसामा सूर्यो गन्धर्वस् तस्य मरीचयोऽप्सरस आयुवः
सुषुम्नः सूर्यरश्मिश्चन्द्रमा गन्धर्वस् तस्य नक्षत्राण्यप्सरसो बेकुरयः ।
भुज्युः सुपर्णो यज्ञो गन्धर्वस् तस्य दक्षिणा अप्सरस स्तवाः
प्रजापतिर्विश्वकर्मा मनः

VERSE: 2
गन्धर्वस् तस्यर्क्सामान्यप्सरसो वह्नयः ।
इषिरो विश्वव्यचा वातो गन्धर्वस् तस्यापोऽप्सरसो मुदाः ।
भुवनस्य पते यस्य त उपरि गृहा इह च । स नो रास्वाज्यानिं रायस् पोषं सुवीर्यं संवत्सरीणां स्वस्तिम्
परमेष्ठ्यधिपतिर् मृत्युर् गन्धर्वस् तस्य विश्वमप्सरसो भुवः
सुक्षितिः सुभूतिर् भद्रकृत् सुवर्वान् पर्जन्यो गन्धर्वस् तस्य विद्युतोऽप्सरसो रुचः ।
दूरेहेतिरमृडयः

VERSE: 3
मृत्युर् गन्धर्वस् तस्य प्रजा अप्सरसो भीरुवः ।
चारुः कृपणकाशी कामो गन्धर्वस् तस्याधयोऽप्सरसः शोचयन्तीर् नाम स इदम् ब्राह्म क्षत्रम् पातु ता इदम् ब्रह्म क्षत्रम् पान्तु तस्मै स्वाह ताभ्यः स्वाहा
स नो भुवनस्य पते यस्य त उपरि गृहा इह च । उरु ब्रह्मणेऽस्मै क्षत्राय महि शर्म यच्छ ॥

3.4.8 अनुवाक 8
राष्ट्रभृतां ब्राह्मणम्

VERSE: 1
राष्ट्रकामाय होतव्या राष्ट्रं वै राष्ट्रभृतो राष्ट्रेणैवास्मै राष्ट्रमव रुन्द्धे राष्ट्रमेव भवति ।
आत्मने होतव्या राष्ट्रं वै राष्ट्रभृतो राष्ट्रम् प्रजा राष्ट्रम् पशवो राष्ट्रं यच् छ्रेष्ठो भवति राष्ट्रेणैव राष्ट्रमव रुन्द्धे वसिष्ठः समानानाम् भवति
ग्रामकामाय होतव्या राष्ट्रं वै राष्ट्रभृतो राष्ट्रं सजाता राष्ट्रेणैवास्मै राष्ट्रं सजातानव रुन्द्धे ग्रामी

VERSE: 2
एव भवति ।
अधिदेवने जुहोत्यधिदेवन एवास्मै सजातानव रुन्द्धे त एनमवरुद्धा उप तिष्ठन्ते
रथमुख ओजस्कामस्य होतव्या ओजो वै राष्ट्रभृत ओजो रथ ओजसैवास्मा ओजोऽव रुन्द्ध ओजस्व्येव भवति
यो राष्ट्रादपभूतः स्यात् तस्मै होतव्या यावन्तोऽस्य रथाः स्युस् तान् ब्रूयाद् युङ्ग्ध्वमिति राष्ट्रमेवास्मै युनक्ति ।

VERSE: 3
आहुतयो वा एतस्याक्लृप्ता यस्य राष्ट्रं न कल्पते स्वरथस्य दक्षिणं चक्रम् प्रवृह्य नाडीमभि जुहुयादाहुतीरेवास्य कल्पयति ता अस्य कल्पमाना राष्ट्रमनु कल्पते
संग्रामे संयत्ते होतव्या राष्ट्रं वै राष्ट्रभृतो राष्ट्रे खलु वा एते व्यायच्छन्ते ये संग्रामं संयन्ति यस्य पूर्वस्य जुह्वति स एव भवति जयति तं संग्रामं मान्धुक इध्मः

VERSE: 4
भवत्यङ्गारा एव प्रतिवेष्टमाना अमित्राणामस्य सेनाम् प्रति वेष्टयन्ति
य उन्माद्येत् तस्मै होतव्या गन्धर्वाप्सरसो वा एतमुन् मादयन्ति य उन्माद्यत्येते खलु वै गन्धर्वाप्सरसो यद् राष्ट्रभृतस् तस्मै स्वाहा ताभ्यः स्वाहेति जुहोति तेनैवैनाञ् छमयति
नैयग्रोध औदुम्बर आश्वत्थः प्लाक्ष इतीध्मो भवत्येते वै गन्धर्वाप्सरसां गृहाः स्व एवैनान्

VERSE: 5
आयतने शमयति ।
अभिचरता प्रतिलोमं होतव्याः प्राणान् एवास्य प्रतीचः प्रति यौति तं ततो येन केन च स्तृणुते
स्वकृत इरिणे जुहोति प्रदरे वैतद् वा अस्यै निर्ऋतिगृहीतं निर्ऋतिगृहीत एवैनं निर्ऋत्या ग्राहयति यद् वाचः क्रूरम् तेन वषट् करोति वाच एवैनं क्रूरेण प्र वृश्चति ताजग् आर्तिमार्छति
यस्य कामयेतान्नाद्यम्

VERSE: 6
आ ददीयेति तस्य सभायामुत्तानो निपद्य भुवनस्य पत इति तृणानि सं गृह्णीयात् प्रजापतिर् वै भुवनस्य पतिः प्रजापतिनैवास्यान्नाद्यमा दत्त इदमहममुष्यामुष्यायणस्यान्नाद्यं हरामीत्याहान्नाद्यमेवास्य हरति षड्भिर् हरति षड् वा ऋतवः प्रजापतिनैवास्यान्नाद्यमादायर्तवोऽस्मा अनु प्र यच्छन्ति ॥

VERSE: 7
यो ज्येष्ठबन्धुरपभूतः स्यात् तं स्थलेऽवसाय्य ब्रह्मौदनं चतुःशरावम् पक्त्वा तस्मै होतव्या वर्ष्म वै राष्ट्रभृतो वर्ष्म स्थलं वर्ष्मणैवैनं वर्ष्म समानानां गमयति चतुःशरावो भवति दिक्ष्वेव प्रति तिष्ठति क्षीरे भवति रुचं एवास्मिन् दधात्य् उद् धरति शृतत्वाय सर्पिष्वान् भवति मेध्यत्वाय चत्वार आर्षेयाः प्राश्नन्ति दिशामेव ज्योतिषि जुहोति ॥

3.4.9 अनुवाक 9
देविकाहवींषिकाम्यप्रयोगाः

VERSE: 1
देविका निर्वपेत् प्रजाकामश्छन्दांसि वै देविकाश्छन्दांसीव खलु वै प्रजाश्छन्दोभिरेवास्मै प्रजाः प्र जनयति
प्रथमं धातारं करोति मिथुनी एव तेन करोत्यन्वेवास्मा अनुमतिर् मन्यते राते राका प्र सिनीवली जनयति प्रजास्वेव प्रजातासु कुह्वा वाचं दधाति ।
एता एव निर्वपेत् पशुकामश्छन्दांसि वै देविकाश्छन्दांसि

VERSE: 2
इव खलु वै पशवश्छन्दोभिरेवास्मै पशून् प्र जनयति प्रथमं धातारं करोति प्रैव तेन वापयत्यन्वेवास्मा अनुमतिर् मन्यते राते राका प्र सिनीवाली जनयति पशून् एव प्रजातान् कुह्वा प्रति ष्ठापयति ।
एता एव निर्वपेद् ग्रामकामश्छन्दांसि वै देविकाश्छन्दांसीव खलु वै ग्रामश्छन्दोभिरेवास्मै ग्रामम्

VERSE: 3
अव रुन्द्धे मध्यतो धातारं करोति मध्यत एवैनं ग्रामस्य दधाति ।
एता एव निर्वपेज् ज्योगामयावी छन्दांसि वै देविकाश्छन्दांसि खलु वा एतमभि मन्यन्ते यस्य ज्योग् आमयति छन्दोभिरेवैनमगदं करोति मध्यतो धातारं करोति मध्यतो वा एतस्याक्लृप्तं यस्य ज्योग् आमयति मध्यत एवास्य तेन कल्पयति ।
एता एव निः

VERSE: 4
वपेद् यं यज्ञो नोपनमेच् छन्दांसि वै देविकाश्छन्दांसि खलु वा एतं नोप नमन्ति यं यज्ञो नोपनमति प्रथमं धातारं करोति मुखत एवास्मै छन्दांसि दधात्य् उपैनं यज्ञो नमति ।
एता एव निर्वपेद् ईजानश्छन्दांसि वै देविका यातयामानीव खलु वा एतस्य छन्दांसि य ईजान उत्तमं धातारं करोति ।

VERSE: 5
उपरिष्टादेवास्मै छन्दांस्ययातयामान्यव रुन्द्ध उपैनमुत्तरो यज्ञो नमति ।
एता एव निर्वपेद् यम् मेधा नोपनमेच् छन्दांसि वै देविकाश्छन्दांसि खलु वा एतं नोप नमन्ति यम् मेधा नोपनमति प्रथमं धातारं करोति मुखत एवास्मै छन्दांसि दधात्य् उपैनम् मेधा नमति ।
एता एव निर्वपेत्

VERSE: 6
रुक्कामश्छन्दांसि वै देविकाश्छन्दांसीव खलु वै रुक् छन्दोभिरेवास्मिन् रुचं दधाति क्षीरे भवन्ति रुचमेवास्मिन् दधति मध्यतो धातारं करोति मध्यत एवैनं रुचो दधाति
गायत्री वा अनुमतिस् त्रिष्टुग् राका जगती सिनीवाल्यनुष्टुप् कुहूर् धाता वषट्कारः पूर्वपक्षो राकापरपक्षः कुहूरमावास्या सिनीवली पौर्णमास्यनुमतिश्चन्द्रमा धाता ।
अष्टौ

VERSE: 7
वसवोऽष्टाक्षरा गायत्र्येकादश रुद्रा एकादशाक्षरा त्रिष्टुब् द्वादशादित्या द्वादशाक्षरा जगती प्रजापतिरनुष्टुब् धाता वषट्कारः ।
एतद् वै देविकाः सर्वाणि च छन्दांसि सर्वाश्च देवता वषट्कारस् ता यत् सह सर्वा निर्वपेद् ईश्वरा एनम् प्रदहो द्वे प्रथमे निरुप्य धातुस् तृतीयं निर्वपेत् तथो एवोत्तरे निर्वपेत् तथैनं न प्र दहन्त्यथो यस्मै कामाय निरुप्यन्ते तमेवाभिरुपाप्नोति ॥

3.4.10 अनुवाक 10
प्रयास्यतो अग्निहोत्रिणः अग्निसमारोपणम्

VERSE: 1
वास्तोष् पते प्रति जानीह्यस्मान्त् स्वावेशो अनमीवो भवा नः । यत् त्वेमहे प्रति तन् नो जुषस्व शं न एधि द्विपदे शं चतुष्पदे ॥
वास्तोष् पते शग्मया संसदा ते सक्षीमहि रण्वया गातुमत्या । आवः क्षेम उत योगे वरं नो यूयम् पात स्वस्तिभिः सदा नः ॥
यत् सायम्प्रातरग्निहोत्रं जुहोत्याहुतीष्टका एव ता उप धत्ते

VERSE: 2
यजमानोऽहोरात्राणि वा एतस्येष्टका य आहिताग्निर्यत् सायम्प्रातर् जुहोत्यहोरात्राण्येवाप्त्वेष्टकाः कृत्वोप धत्ते
दश समानत्र जुहोति दशाक्षरा विराड् विराजमेवाप्त्वेष्टकां कृत्वोप धत्ते ।
अथो विराज्येव यज्ञमाप्नोति चित्यश्चित्योऽस्य भवति तस्माद् यत्र दशोषित्वा प्रयाति तद् यज्ञवास्त्ववास्त्वेव तद् यत् ततोऽर्वाचीनम् ।

VERSE: 3
रुद्रः खलु वै वास्तोष्पतिर्यदहुत्वा वास्तोष्पतीयम् प्रयायाद् रुद्र एनम् भूत्वाग्निरनूत्थाय हन्याद् वास्तोष्पतीयं जुहोति भागधेयेनैवैनं शमयति नार्तिमार्छति यजमानः ।
यद् युक्ते जुहुयाद् यथा प्रयाते वास्तावाहुतिं जुहोति तादृग् एव तद् यदयुक्ते जुहुयाद् यथा क्षेम आहुतिं जुहोति तादृग् एव तदहुतमस्य वास्तोष्पतीयं स्यात् ।

VERSE: 4
दक्षिणो युक्तो भवति सव्योऽयुक्तः ।
अथ वास्तोष्पतीयं जुहोत्य् उभयमेवाकरपरिवर्गमेवैनं शमयति
यदेकया जुहुयाद् दर्विहोमं कुर्यात् पुरोऽनुवाक्यामनूच्य याज्यया जुहोति सदेवत्वाय
यद् धुत आदध्याद् रुद्रं गृहानन्वारोहयेद् यदवक्षाणान्यसम्प्रक्षाप्य प्रयायाद् यथा यज्ञवेशसं वाऽऽदहनं वा तादृग् एव तत् ।
अयं ते योनिर् ऋत्विय इत्यरण्योः समारोहयति ।

VERSE: 5
एष वा अग्नेर्योनिः स्व एवैनं योनौ समारोहयति ।
अथो खल्वाहुर्यदरण्योः समारूढो नश्येदुदस्याग्निः सीदेत् पुनराधेयः स्याद् इति
या ते अग्ने यज्ञिया तनूस् तयेह्या रोहेत्यात्मन्त् समारोहयते
यजमानो वा अग्नेर्योनिः स्वायामेवैनं योन्यां समारोहयते ॥

3.4.11 अनुवाक 11
काम्येष्टियाज्यापुरोनुवाक्याः

VERSE: 1
त्वमग्ने बृहद् वयो दधासि देव दाशुषे । कविर् गृहपतिर् युवा ॥
हव्यवाड् अग्निरजरः पिता नो विभुर्विभावा सुदृशीको अस्मे । सुगार्हपत्याः समिषो दिदीह्यस्मद्रियक् सम् मिमीहि श्रवांसि ॥
त्वं च सोम नो वशो जीवातुं न मरामहे । प्रियस्तोत्रो वनस्पतिः ॥
ब्रह्मा देवानाम् पदवीः कवीनाम् ऋषिर्विप्राणाम् महिषो मृगाणाम् । श्येनो गृध्राणां स्वधितिर्वनानां सोमः

VERSE: 2
पवित्रमत्येति रेभन् ॥
आ विश्वदेवं सत्पतिं सूक्तैरद्या वृणीमहे । सत्यसवं सवितारम् ॥
आ सत्येन रजसा वर्तमानो निवेशयन्नमृतम् मर्त्यं च । हिरण्ययेन सविता रथेनाऽऽ देवो याति भुवना विपश्यन् ॥
यथा नो अदितिः करत् पश्वे नृभ्यो यथा गवे । यथा तोकाय रुद्रियम् ॥
मा नस् तोके तनये मा न आयुषि मा नो गोषु मा

VERSE: 3
नो अश्वेषु रीरिषः । वीरान् मा नो रुद्र भामितो वधीर् हविष्मन्तो नमसा विधेम ते ॥
उदप्रुतो न वयो रक्षमाणा वावदतो अभ्रियस्येव घोषाः । गिरिभ्रजो नोर्मयो मदन्तो बृहस्पतिमभ्यर्का अनावन् ॥
हंसैरिव सखिभिर्वावदद्भिरश्मन्मयानि नहना व्यस्यन् । बृहस्पतिरभिकनिक्रदद् गा उत प्रास्तौदुच् च विद्वानगायत् ॥
एन्द्र सानसिं रयिम्

VERSE: 4
सजित्वानं सदासहम् । वर्षिष्ठमूतये भर ॥
प्र ससाहिषे पुरुहूत शत्रूञ् ज्येष्ठस् ते शुष्म इह रातिरस्तु । इन्द्राऽऽ भर दक्षिणेना वसूनि पतिः सिन्धूनामसि रेवतीनाम् ॥
त्वं सुतस्य पीतये सद्यो वृद्धो अजायथाः । इन्द्र ज्यैष्ठ्याय सुक्रतो ॥
भुवस् त्वमिन्द्र ब्रह्मणा महान् भुवो विश्वेषु सवनेषु यज्ञियः । भुवो नॄंश्च्यौत्नो विश्वस्मिन् भरे ज्येष्ठश्च मन्त्रः

VERSE: 5
विश्वचर्षणे ॥
मित्रस्य चर्षणीधृतः श्रवो देवस्य सानसिम् । सत्यं चित्रश्रवस्तमम् ॥
मित्रो जनान् यातयति प्रजानन् मित्रो दाधार पृथिवीमुत द्याम् । मित्रः कृष्टीरनिमिषाभि चष्टे सत्याय हव्यं घृतवद् विधेम ॥
प्र स मित्र मर्तो अस्तु प्रयस्वान् यस् त आदित्य शिक्षति व्रतेन । न हन्यते न जीयते त्वोतो नैनमंहो अश्नोत्यन्तितो न दूरात् ॥
यत्

VERSE: 6
चिद् धि ते विशो यथा प्र देव वरुण व्रतम् । मिनीमसि द्यविद्यवि ॥
यत् किं चेदं वरुण दैव्ये जनेऽभिद्रोहम् मनुष्याश्चरामसि । अचित्ती यत् तव धर्मा युयोपिम मा नस् तस्मादेनसो देव रीरिषः ॥
कितवासो यद् रिरिपुर् न दीवि यद् वा घा सत्यमुत यन् न विद्म । सर्वा ता वि ष्य शिथिरेव देवाथा ते स्याम वरुण प्रियासः ॥



3.5 प्रपाठक: 5
3.5.1 अनुवाक 1
अन्वारम्भणीयेष्टिः

VERSE: 1
पूर्णा पश्चादुत पूर्णा पुरस्तादुन् मध्यतः पौर्णमासी जिगाय । तस्यां देवा अधि संवसन्त उत्तमे नाक इह मादयन्ताम् ॥
यत् ते देवा अदधुर् भागधेयममावास्ये संवसन्तो महित्वा । सा नो यज्ञम् पिपृहि विश्ववारे रयिं नो धेहि सुभगे सुवीरम् ॥
निवेशनी संगमनी वसूनां विश्वा रूपाणि वसून्यावेशयन्ती । सहस्रपोषं सुभगा रराणा सा न आ गन् वर्चसा

VERSE: 2
संविदाना ॥ अग्नीषोमौ प्रथमौ वीर्येण वसून् रुद्रानादित्यान् इह जिन्वतम् । माध्यं हि पौर्णमासं जुषेथाम् ब्रह्मणा वृद्धौ सुकृतेन सातावथास्मभ्यं सहवीरां रयिं नि यच्छतं ॥
आदित्याश्चाङ्गिरसश्चाग्नीनादधत ते दर्शपूर्णमासौ प्रैप्सन्
तेषामङ्गिरसां निरुप्तं हविरासीदथाऽऽदित्या एतौ होमावपश्यन् तावजुहवुस् ततो वै ते दर्शपूर्णमासौ

VERSE: 3
पूर्व आलभन्त
दर्शपूर्णमासावालभमान एतौ होमौ पुरस्ताज् जुहुयात् साक्षादेव दर्शपूर्णमासावा लभते
ब्रह्मवादिनो वदन्ति
स त्वै दर्शपूर्णमासावालभेत य एनयोरनुलोमं च प्रतिलोमं च विद्याद् इति ।
अमावास्याया ऊर्ध्वं तदनुलोमम् पौर्णमास्यै प्रतीचीनं तत् प्रतिलोमम् ।
यत् पौर्णमासीम् पूर्वामालभेत प्रतिलोममेनावा लभेतामुमपक्षीयमाणमन्वप

VERSE: 4
क्षीयेत
सारस्वतौ होमौ पुरस्ताज् जुहुयादमावास्या वै सरस्वत्यनुलोममेवैनावा लभतेऽमुमाप्यायमानमन्वा प्यायते ।
आग्नावैष्णवमेकादशकपालम् पुरस्तान् निर्वपेत् सरस्वत्यै चरुं सरस्वते द्वादशकपालम् ।
यदाग्नेयो भवत्यग्निर् वै यज्ञमुखं यज्ञमुखमेवर्द्धिम् पुरस्ताद् धत्ते
यद् वैष्णवो भवति यज्ञो वै विष्णुर्यज्ञमेवारभ्य प्र तनुते
सरस्वत्यै चरुर् भवति सरस्वते द्वादशकपालोऽमावास्या वै सरस्वती पूर्णमासः सरस्वान् तावेव साक्षादा रभत ऋध्नोत्याभ्याम् ।
द्वादशकपालः सरस्वते भवति मिथुनत्वाय प्रजात्यै
मिथुनौ गावौ दक्षिणा समृद्ध्यै ॥

3.5.2 अनुवाक 2
सौमिकब्रह्मत्वविधिः

VERSE: 1
ऋषयो वा इन्द्रम् प्रत्यक्षं नापश्यन्
तं वसिष्ठः प्रत्यक्षमपश्यत्
सोऽब्रवीद् ब्राह्मणं ते वक्ष्यामि यथा त्वत्पुरोहिताः प्रजाः प्रजनिष्यन्तेऽथ मेतरेभ्य ऋषिभ्यो मा प्र वोच इति
तस्मा एतान्त् स्तोमभागानब्रवीत्
ततो वसिष्ठपुरोहिताः प्रजाः प्राजायन्त
तस्माद् वासिष्ठो ब्रह्मा कार्यः प्रैव जायते
रश्मिरसि क्षयाय त्वा क्षयं जिन्वेति

VERSE: 2
आह देवा वै क्षयो देवेभ्य एव यज्ञम् प्राह
प्रेतिरसि धर्माय त्वा धर्मं जिन्वेत्याह मनुष्या वै धर्मो मनुष्येभ्य एव यज्ञम् प्राऽऽहान्वितिरसि दिवे त्वा दिवं जिन्वेत्याहैभ्य एव लोकेभ्यो यज्ञम् प्राऽऽह
विष्टम्भोऽसि वृष्ट्यै त्वा वृष्टिं जिन्वेत्याह वृष्टिं एवाव

VERSE: 3
रुन्द्धे
प्रवाऽस्यनुवाऽसीत्याह मिथुनत्वाय ।
उशिग् असि वसुभ्यस् त्वा वसूञ् जिन्वेत्याहाष्टौ वसव एकादश रुद्रा द्वादशाऽऽदित्या एतावन्तो वै देवास् तेभ्य एव यज्ञम् प्राऽऽह ।
ओजोऽसि पितृभ्यस् त्वा पितॄञ् जिन्वेत्याह देवान् एव पितॄननु सं तनोति
तन्तुरसि प्रजाभ्यस् त्वा प्रजा जिन्व

VERSE: 4
इत्याह पितॄन् एव प्रजा अनु सं तनोति
पृतनाषाड् असि पशुभ्यस् त्वा पशूञ् जिन्वेत्याह प्रजा एव पशूननु सं तनोति
रेवदस्य् ओषधीभ्यस् त्वौषधीर् जिन्वेत्याहौषधीष्वेव पशून् प्रति ष्ठापयति ।
अभिजिदसि युक्तग्रावेन्द्राय त्वेन्द्रं जिन्वेत्याहाभिजित्या अधिपतिरसि प्राणाय त्वा प्राणम्

VERSE: 5
जिन्वेत्याह प्रजास्वेव प्राणान् दधाति
त्रिवृदसि प्रवृदसीत्याह मिथुनत्वाय
संरोहोऽसि नीरोहोऽसीत्याह प्रजात्यै
वसुकोऽसि वेषश्रिरसि वस्यष्टिरसीत्याह प्रतिष्ठित्यै ॥

3.5.3 अनुवाक 3
विष्ण्वतिक्रमाः

VERSE: 1
अग्निना देवेन पृतना जयामि गायत्रेण छन्दसा त्रिवृता स्तोमेन रथंतरेण साम्ना वषट्कारेण वज्रेण पूर्वजान् भ्रातृव्यानधरान् पादयाम्यवैनान् बाधे प्रत्येनान् नुदेऽस्मिन् क्षयेऽस्मिन् भूमिलोके योऽस्मान् द्वेष्टि यं च वयं द्विष्मो विष्णोः क्रमेणात्येनान् क्रामामि ।
इन्द्रेण देवेन पृतना जयामि त्रैष्टुभेन छन्दसा पञ्चदशेन स्तोमेन बृहता साम्ना वषट्कारेण वज्रेण

VERSE: 2
सहजान्
विश्वेभिर् देवेभिः पृतना जयामि जागतेन छन्दसा सप्तदशेन स्तोमेन वामदेव्येन साम्ना वषट्कारेण वज्रेणापरजान्
इन्द्रेण सयुजो वयं सासह्याम पृतन्यतः । घ्नन्तो वृत्राण्यप्रति
यत् ते अग्ने तेजस् तेनाहं तेजस्वी भूयासं यत् ते अग्ने वर्चस् तेनाहं वर्चस्वी भूयासं यत् ते अग्ने हरस् तेनाहं हरस्वी भूयासम् ॥

3.5.4 अनुवाक 4
अतिमोक्षमन्त्राः

VERSE: 1
ये देवा यज्ञहनो यज्ञमुषः पृथिव्यामध्यासते । अग्निर् मा तेभ्यो रक्षतु गच्छेम सुकृतो वयम् ॥
आगन्म मित्रावरुणा वरेण्या रात्रीणाम् भागो युवयोर्यो अस्ति । नाकं गृह्णानाः सुकृतस्य लोके तृतीये पृष्ठे अधि रोचने दिवः ॥
ये देवा यज्ञहनो यज्ञमुषोऽन्तरिक्षेऽध्यासते । वायुर् मा तेभ्यो रक्षतु गच्छेम सुकृतो वयम् ॥
यास् ते रात्रीः सवितः

VERSE: 2
देवयानीरन्तरा द्यावापृथिवी वियन्ति । गृहैश्च सर्वैः प्रजया न्वग्रे सुवो रुहाणास् तरता रजांसि ॥
ये देवा यज्ञहनो यज्ञमुषो दिव्यध्यासते । सूर्यो मा तेभ्यो रक्षतु गच्छेम सुकृतो वयम् ॥
येनेन्द्राय समभरः पयांस्य् उत्तमेन हविषा जातवेदः । तेनाग्ने त्वमुत वर्धयेमं सजातानां श्रेष्ठ्य आ धेह्येनम् ॥
यज्ञहनो वै देवा यज्ञमुषः

VERSE: 3
सन्ति त एषु लोकेष्वासत आददाना विमथ्नाना यो ददाति यो यजते तस्य । ये देवा यज्ञहनः पृथिव्यामध्यासते ये अन्तरिक्षे ये दिवीत्याहेमान् एव लोकांस् तीर्त्वा सगृहः सपशुः सुवर्गं लोकमेति ।
अप वै सोमेनेजानाद् देवताश्च यज्ञश्च क्रामन्त्याग्नेयम् पञ्चकपालमुदवसानीयं निर्वपेदग्निः सर्वा देवताः

VERSE: 4
पाङ्क्तो यज्ञो देवताश्चैव यज्ञं चाव रुन्द्धे
गायत्रो वा अग्निर् गायत्रच्छन्दास् तं छन्दसा व्यर्धयति यत् पञ्चकपालं करोत्यष्टाकपालः कार्योऽष्टाक्षरा गायत्री गायत्रोऽग्निर् गायत्रच्छन्दाः स्वेनैवैनं छन्दसा समर्धयति
पङ्क्त्यौ याज्यानुवाक्ये भवतः पाङ्क्तो यज्ञस् तेनैव यज्ञान् नैति ॥

3.5.5 अनुवाक 5
आदित्यग्रहमन्त्राः

VERSE: 1
सूर्यो मा देवो देवेभ्यः पातु वायुरन्तरिक्षाद् यजमानोऽग्निर् मा पातु चक्षुषः । सक्ष शूष सवितर्विश्वचर्षण एतेभिः सोम नामभिर्विधेम ते तेभिः सोम नामभिर्विधेम ते ।
अहम् परस्तादहमवस्तादहं ज्योतिषा वि तमो ववार । यदन्तरिक्षं तदु मे पिताऽभूदहं सूर्यमुभयतो ददर्शाहम् भूयासमुत्तमः समानाना

VERSE: 2
मा समुद्रादान्तरिक्षात् प्रजापतिरुदधिं च्यावयातीन्द्रः प्र स्नौतु मरुतो वर्षयन्तु ।
उन् नम्भय पृथिवीम् भिन्द्धीदं दिव्यं नभः । उद्नो दिव्यस्य नो देहीशानो वि सृजा दृतिम् ॥
पशवो वा एते यदादित्य एष रुद्रो यदग्निर् ओषधीः प्रास्याग्नावादित्यं जुहोति रुद्रादेव पशूनन्तर् दधात्यथो ओषधीष्वेव पशून्

VERSE: 3
प्रति ष्ठापयति
कविर्यज्ञस्य वि तनोति पन्थां नाकस्य पृष्ठे अधि रोचने दिवः । येन हव्यं वहसि यासि दूत इतः प्रचेता अमुतः सनीयान् ॥
यास् ते विश्वाः समिधः सन्त्यग्ने याः पृथिव्याम् बर्हिषि सूर्ये याः । तास् ते गच्छन्त्वाहुतिं घृतस्य देवायते यजमानाय शर्म ॥
आशासानः सुवीर्यं रायस् पोषं स्वश्वियम् । बृहस्पतिना राया स्वगाकृतो मह्यं यजमानाय तिष्ठ ॥

3.5.6 अनुवाक 6
पत्नीविषया मन्त्राः

VERSE: 1
सं त्वा नह्यामि पयसा घृतेन सं त्वा नह्याम्यप ओषधीभिः । सं त्वा नह्यामि प्रजयाऽहमद्य सा दीक्षिता सनवो वाजमस्मे ॥
प्रैतु ब्रह्मणस् पत्नी वेदिं वर्णेन सीदतु ।
अथाहमनुकामिनी स्वे लोके विशा इह ।
सुप्रजसस् त्वा वयं सुपत्नीरुप सेदिम । अग्ने सपत्नदम्भनमदब्धासो अदाभ्यम् ॥
इमं वि ष्यामि वरुणस्य पाशम्

VERSE: 2
यमबध्नीत सविता सुकेतः । धातुश्च योनौ सुकृतस्य लोके स्योनम् मे सह पत्या करोमि ॥
प्रेह्य् उदेह्य् ऋतस्य वामीरन्वग्निस् तेऽग्रं नयत्वदितिर् मध्यं ददतां रुद्रावसृष्टासि युवा नाम मा मा हिंसीः ।
वसुभ्यो रुद्रेभ्य आदित्येभ्यो विश्वेभ्यो वो देवेभ्यः पन्नेजनीर् गृह्णामि
यज्ञाय वः पन्नेजनीः सादयामि
विश्वस्य ते विश्वावतो वृष्णियावत

VERSE: 3
स्तवाग्ने वामीरनु संदृशि विश्वा रेतांसि धिषीय ।
अगन् देवान् यज्ञो नि देवीर् देवेभ्यो यज्ञमशिषन्नस्मिन्त् सुन्वति यजमान आशिषः स्वाहाकृताः समुद्रेष्ठा गन्धर्वमा तिष्ठतानु । वातस्य पत्मन्न् इड ईडिताः ॥

3.5.7 अनुवाक 7
स्रुचां वृक्षविशेषाः

VERSE: 1
वषट्कारो वै गायत्रियै शिरोऽच्छिनत् तस्यै रसः परापतत् स पृथिवीम् प्राविशत् स खदिरोऽभवद् यस्य खादिरः स्रुवो भवति छन्दसामेव रसेनाव द्यति सरसा अस्याऽऽहुतयो भवन्ति
तृतीयस्यामितो दिवि सोम आसीत् तं गायत्र्याहरत् तस्य पर्णमच्छिद्यत तत् पर्णोऽभवत् तत् पर्णस्य पर्णत्वं यस्य पर्णमयी जुहूः

VERSE: 2
भवति सौम्या अस्याऽऽहुतयो भवन्ति जुषन्तेऽस्य देवा आहुतीः ।
देवा वै ब्रह्मन्नवदन्त तत् पर्ण उपाशृणोत् सुश्रवा वै नाम यस्य पर्णमयी जुहूर् भवति न पापं श्लोकं शृणोति
ब्रह्म वै पर्णो विण् मरुतोऽन्नं विण् मारुतोऽश्वत्थो यस्य पर्णमयी जुहूर् भवत्याश्वत्थ्य् उपभृद् ब्रह्मणैवान्नमव रुन्द्धेऽथो ब्रह्म

VERSE: 3
एव विश्यध्य् ऊहति
राष्ट्रं वै पर्णो विड् अश्वत्थो यत् पर्णमयी जुहूर् भवत्याश्वत्थ्य् उपभृद् राष्ट्रमेव विश्यध्य् ऊहति
प्रजापतिर्वा अजुहोत् सा यत्राऽऽहुतिः प्रत्यतिष्ठत् ततो विकङ्कत उदतिष्ठत् ततः प्रजा असृजत यस्य वैकङ्कती ध्रुवा भवति प्रत्येवास्याऽऽहुतयस् तिष्ठन्त्यथो प्रैव जायते ।
एतद् वै स्रुचां रूपं यस्यैवंरूपाः स्रुचो भवन्ति सर्वाण्येवैनं रूपाणि पशूनामुप तिष्ठन्ते नास्यापरूपमात्मञ् जायते ॥

3.5.8 अनुवाक 8
दधिग्रहमन्त्राः

VERSE: 1
उपयामगृहीतोऽसि प्रजापतये त्वा ज्योतिष्मते ज्योतिष्मन्तं गृह्णामि दक्षाय दक्षवृधे रातं देवेभ्योऽग्निजिह्वेभ्यस् त्वर्तायुभ्य इन्द्रज्येष्ठेभ्यो वरुणराजभ्यो वातापिभ्यः पर्जन्यात्मभ्यो दिवे त्वान्तरिक्षाय त्वा पृथिव्यै त्वा ।
अपेन्द्र द्विषतो मनोऽप जिज्यासतो जह्यप यो नोऽरातीयति तं जहि
प्राणाय त्वापानाय त्वा व्यानाय त्वा सते त्वाऽसते त्वाऽद्भ्यस् त्वौषधीभ्यो विश्वेभ्यस् त्वा भूतेभ्यो यतः प्रजा अक्खिद्रा अजायन्त तस्मै त्वा प्रजापतये विभूदाव्ने ज्योतिष्मते ज्योतिष्मन्तं जुहोमि ॥

3.5.9 अनुवाक 9
दधिग्रहब्राह्मणम्

VERSE: 1
यां वा अध्वर्युश्च यजमानश्च देवतामन्तरितस् तस्या आ वृश्च्येते
प्राजापत्यं दधिग्रहं गृह्णीयात्
प्रजापतिः सर्वा देवताः ।
देवताभ्य एव नि ह्नुवाते
ज्येष्ठो वा एष ग्रहाणाम् ।
यस्यैष गृह्यते ज्यैष्ठ्यमेव गच्छति
सर्वासां वा एतद् देवतानां रूपं यदेष ग्रहः ।
यस्यैष गृह्यते सर्वाण्येवैनं रूपाणि पशूनामुप तिष्ठन्ते ।
उपयामगृहीतो

VERSE: 2
असि प्रजापतये त्वा ज्योतिष्मते ज्योतिष्मन्तं गृह्णामीत्याह
ज्योतिरेवैनं समानानां करोति ।
अग्निजिह्वेभ्यस् त्वर्तायुभ्य इत्याह ।
एतावतीर् वै देवतास्
ताभ्य एवैनं सर्वाभ्यो गृह्णाति ।
अपेन्द्र द्विषतो मन इत्याह
भ्रातृव्यापनुत्त्यै
प्राणाय त्वापानाय त्वेत्याह
प्राणान् एव यजमाने दधाति
तस्मै त्वा प्रजापतये विभूदाव्ने ज्योतिष्मते ज्योतिष्मन्तं जुहोमि

VERSE: 3
इत्याह
प्रजापतिः सर्वा देवताः
सर्वाभ्य एवैनं देवताभ्यो जुहोति ।
आज्यग्रहं गृह्णीयात् तेजस्कामस्य
तेजो वा आज्यम् ।
तेजस्व्येव भवति
सोमग्रहं गृह्णीयाद् ब्रह्मवर्चसकामस्य
ब्रह्मवर्चसं वै सोमः ।
ब्रह्मवर्चस्येव भवति
दधिग्रहं गृह्णीयात् पशुकामस्य ।
ऊर्ग् वै दधि ।
ऊर्क् पशवः ।
ऊर्जैवास्मा ऊर्जम् पशूनव रुन्द्धे ॥

3.5.10 अनुवाक 10
गवामयने अतिग्राह्याः प्राणग्रहाश्च

VERSE: 1
त्वे क्रतुमपि वृञ्जन्ति विश्वे द्विर्यदेते त्रिर् भवन्त्य् ऊमाः । स्वादोः स्वादीयः स्वादुना सृजा समत ऊ षु मधु मधुनाभि योधि ।
उपयामगृहीतोऽसि प्रजापतये त्वा जुष्टं गृह्णाम्येष ते योनिः प्रजापतये त्वा ।
प्राणग्रहान् गृह्णात्येतावद् वा अस्ति यावदेते ग्रहा स्तोमाश्छन्दांसि पृष्ठानि दिशो यावदेवास्ति तत्

VERSE: 2
अव रुन्द्धे
ज्येष्ठा वा एतान् ब्राह्मणाः पुरा विदामक्रन् तस्मात् तेषां सर्वा दिशोऽभिजिता अभूवन् यस्यैते गृह्यन्ते ज्यैष्ठ्यमेव गच्छत्यभि दिशो जयति
पञ्च गृह्यन्ते पञ्च दिशः सर्वास्वेव दिक्ष्व् ऋध्नुवन्ति
नवनव गृह्यन्ते नव वै पुरुषे प्राणाः प्राणान् एव यजमानेषु दधति
प्रायणीये चोदयनीये च गृह्यन्ते प्राणा वै प्राणग्रहाः

VERSE: 3
प्राणैरेव प्रयन्ति प्राणैरुद्यन्ति
दशमेऽहन् गृह्यन्ते प्राणा वै प्राणग्रहाः प्राणेभ्यः खलु वा एतत् प्रजा यन्ति यद् वामदेव्यं योनेश्च्यवते दशमेऽहन् वामदेव्यं योनेश्च्यवते यद् दशमेऽहन् गृह्यन्ते प्राणेभ्य एव तत् प्रजा न यन्ति ॥

3.5.11 अनुवाक 11
पाशुकहौत्रोपयोगिमन्त्राः

VERSE: 1
प्र देवं देव्या धिया भरता जातवेदसम् । हव्या नो वक्षदानुषक् ॥
अयमु ष्य प्र देवयुर् होता यज्ञाय नीयते । रथो न योरभीवृतो घृणीवान् चेतति त्मना ॥
अयमग्निरुरुष्यत्यमृताद् इव जन्मनः । सहसश्चित् सहीयान् देवो जीवातवे कृतः ॥
इडायास् त्वा पदे वयं नाभा पृथिव्या अधि । जातवेदो नि धीमह्यग्ने हव्याय वोढवे ॥

VERSE: 2
अग्ने विश्वेभिः स्वनीक देवैरूर्णावन्तम् प्रथमः सीद योनिम् । कुलायिनं घृतवन्तं सवित्रे यज्ञं नय यजमानाय साधु ॥
सीद होतः स्व उ लोके चिकित्वान्त् सादया यज्ञं सुकृतस्य योनौ । देवावीर् देवान् हविषा यजास्यग्ने बृहद् यजमाने वयो धाः ॥
नि होता होतृषदने विदानस् त्वेषो दीदिवां असदत् सुदक्षः । अदब्धव्रतप्रमतिर्वसिष्ठः सहस्रम्भरः शुचिजिह्वो अग्निः ॥
त्वं दूतस् त्वम्

VERSE: 3
उ नः परस्पास् त्वं वस्य आ वृषभ प्रणेता । अग्ने तोकस्य नस् तने तनूनामप्रयुच्छन् दीद्यद् बोधि गोपाः ॥
अभि त्वा देव सवितरीशानं वार्याणाम् । सदावन् भागमीमहे ॥
मही द्यौः पृथिवी च न इमं यज्ञम् मिमिक्षताम् । पिपृतां नो भरीमभिः ॥
त्वामग्ने पुष्करादध्यथर्वा निरमन्थत । मूर्ध्नो विश्वस्य वाघतः ॥
तमु

VERSE: 4
त्वा दध्यङ्ङ् ऋषिः पुत्र ईधे अथर्वणः । वृत्रहणम् पुरंदरम् ॥
तमु त्वा पाथ्यो वृषा समीधे दस्युहन्तमम् धनंजयं रणेरणे ॥
उत ब्रुवन्तु जन्तव उदग्निर् वृत्रहाजनि । धनंजयो रणेरणे ॥
आ यं हस्ते न खादिनं शिशुं जातं न बिभ्रति । विशामग्निं स्वध्वरम् ॥
प्र देवं देववीतये भरता वसुवित्तमम् । आ स्वे योनौ नि षीदतु ॥
आ

VERSE: 5
जातं जातवेदसि प्रियं शिशीतातिथिम् । स्योन आ गृहपतिम् ॥
अग्निनाऽग्निः समिध्यते कविर् गृहपतिर् युवा । हव्यवाड् जुह्वास्यः ॥
त्वं ह्यग्ने अग्निना विप्रो विप्रेण सन्त् सता । सखा सख्या समिध्यसे ॥
तम् मर्जयन्त सुक्रतुम् पुरोयावानमाजिषु । स्वेषु क्षयेषु वाजिनम् ॥
यज्ञेन यज्ञमयजन्त देवास् तानि धर्माणि प्रथमान्यासन् । ते ह नाकम् महिमानः सचन्ते यत्र पूर्वे साध्याः सन्ति देवाः ॥


तैत्तिरीय संहिता
काण्ड 4
अग्निचयनमन्त्राः
प्रपाठक: 1
4.1.1 अनुवाक 1
अभ्र्यादानम्

VERSE: 1
युञ्जानः प्रथमम् मनस् तत्त्वाय सविता धियः । अग्निं ज्योतिर् निचाय्य पृथिव्या अध्याभरत् ॥
युक्त्वाय मनसा देवान्त् सुवर्यतो धिया दिवम् । बृहज् ज्योतिः करिष्यतः सविता प्र सुवति तान् ॥
युक्तेन मनसा वयं देवस्य सवितुः सवे । सुवर्गेयाय शक्त्यै ॥
युञ्जते मन उत युञ्जते धियो विप्रा विप्रस्य बृहतो विपश्चितः । वि होत्रा दधे वयुनाविदेक इत्

VERSE: 2
मही देवस्य सवितुः परिष्टुतिः ॥
युजे वाम् ब्रह्म पूर्व्यं नमोभिर्वि श्लोका यन्ति पथ्येव सूराः । शृण्वन्ति विश्वे अमृतस्य पुत्रा आ ये धामानि दिव्यानि तस्थुः ॥
यस्य प्रयाणमन्वन्य इद् ययुर् देवा देवस्य महिमानमर्चतः । यः पार्थिवानि विममे स एतशो रजांसि देवः सविता महित्वना ॥
देव सवितः प्र सुव यज्ञम् प्र सुव

VERSE: 3
यज्ञपतिम् भगाय दिव्यो गन्धर्वः केतपूः केतं नः पुनातु वाचस् पतिर्वाचमद्य स्वदाति नः ॥
इमं नो देव सवितर्यज्ञम् प्र सुव देवायुवं सखिविदं सत्राजितं धनजितं सुवर्जितम् ॥
ऋचा स्तोमं समर्धय गायत्रेण रथंतरम् । बृहद् गायत्रवर्तनि ॥
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्याम् गायत्रेण छन्दसा ददेऽङ्गिरस्वत् ।
अभ्रिरसि नारि

VERSE: 4
रसि पृथिव्याः सधस्थादग्निम् पुरीष्यमङ्गिरस्वदा भर त्रैष्टुभेन त्वा छन्दसाऽऽददेऽङ्गिरस्वत् ।
बभ्रिरसि नारिरसि त्वया वयं सधस्थ आऽग्निं शकेम खनितुम् पुरीष्यं जागतेन त्वा छन्दसा ददेऽङ्गिरस्वत् ।
हस्त आधाय सविता बिभ्रदभ्रिं हिरण्ययीम् । तया ज्योतिरजस्रमिदग्निं खात्वी न आ भराऽनुष्टुभेन त्वा छन्दसाऽऽ ददेऽङ्गिरस्वत् ॥

4.1.2 अनुवाक 2
मृदाक्रान्तिः

VERSE: 1
इमामगृभ्णन् रशनाम् ऋतस्य पूर्व आयुषि विदथेषु कव्या । तया देवाः सुतमा बभूवुर् ऋतस्य सामन्त् सरमारपन्ती ॥
प्रतूर्तं वाजिन्ना द्रव वरिष्ठामनु संवतम् ।
दिवि ते जन्म परममन्तरिक्षे नाभिः पृथिव्यामधि योनिः ॥
युञ्जाथां रासभं युवमस्मिन् यामे वृषण्वसू । अग्निम् भरन्तमस्मयुम् ॥
योगेयोगे तवस्तरं वाजे-वाजे हवामहे । सखाय इन्द्रमूतये ॥
प्रतूर्वन्

VERSE: 2
एह्यवक्रामन्नशस्ती रुद्रस्य गाणपत्यान् मयोभूरेहि । उर्वन्तरिक्षमन्विहि स्वस्तिगव्यूतिरभयानि कृण्वन् ॥
पूष्णा सयुजा सह पृथिव्याः सधस्थादग्निम् पुरिष्यमङ्गिरस्वदच्छेहि ।
अग्निम् पुरीष्यमङ्गिरस्वदच्छेमः ।
अग्निम् पुरीष्यमङ्गिरस्वद् भरिष्यामः ।
अग्निम् पुरीष्यमङ्गिरस्वद् भरामः ।
अन्वग्निरुषसामग्रमख्यदन्वहानि प्रथमो जातवेदाः । अनु सूर्यस्य

VERSE: 3
पुरुत्रा च रश्मीननु द्यावापृथिवी आ ततान ॥
आगत्य वाज्यध्वनः सर्वा मृधो वि धूनुते । अग्निं सधस्थे महति चक्षुषा नि चिकीषते ॥
आक्रम्य वाजिन् पृथिवीमग्निमिच्छ रुचा त्वम् । भूया वृत्वाय नो ब्रूहि यतः खनाम तं वयम् ॥
द्यौस् ते पृष्ठम् पृथिवी सधस्थमात्मान्तरिक्षं समुद्रस् ते योनिः । विख्याय चक्षुषा त्वमभि तिष्ठ

VERSE: 4
पृतन्यतः ॥
उत् क्राम महते सौभगायास्मादास्थानाद् द्रविणोदा वाजिन् । वयं स्याम सुमतौ पृथिव्या अग्निं खनिष्यन्त उपस्थे अस्याः ॥
उदक्रमीद् द्रविणोदा वाज्यर्वाऽकः स लोकं सुकृतम् पृथिव्याः । ततः खनेम सुप्रतीकमग्निं सुवो रुहाणा अधि नाक उत्तमे ॥
अपो देवीरुप सृज मधुमतीरयक्ष्माय प्रजाभ्यः । तासां स्थानादुज् जिहतामोषधयः सुपिप्पलाः ॥
जिघर्मि

VERSE: 5
अग्निम् मनसा घृतेन प्रतिक्ष्यन्तम् भुवनानि विश्वा । पृथुं तिरश्चा वयसा बृहन्तं व्यचिष्ठमन्नं रभसं विदानम् ॥
आ त्वा जिघर्मि वचसा घृतेनारक्षसा मनसा तज् जुषस्व । मर्यश्री स्पृहयद्वर्णो अग्निर् नाभिमृशे तनुवा जर्हृषाणः ॥
परि वाजपतिः कविरग्निर् हव्यान्यक्रमीत् । दधद् रत्नानि दाशुषे ॥
परि त्वाऽग्ने पुरं वयं विप्रं सहस्य धीमहि । धृषद्वर्णं दिवेदिवे भेत्तारम् भङ्गुरावतः ॥
त्वमग्ने द्युभिस् त्वमाशुशुक्षणिस् त्वमद्भ्यस् त्वमश्मनस् परि । त्वं वनेभ्यस् त्वमोषधीभ्यस् त्वं नृणां नृपते जायसे शुचिः ॥

4.1.3 अनुवाक 3
मृत्खननम्

VERSE: 1
देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्याम् पृथिव्याः सधस्थेऽग्निम् पुरीष्यमङ्गिरस्वत् खनामि ॥
ज्योतिष्मन्तं त्वाग्ने सुप्रतीकमजस्रेण भानुना दीद्यानम् । शिवम् प्रजाभ्योऽहिंसन्तम् पृथिव्याः सधस्थेऽग्निम् पुरीष्यमङ्गिरस्वत् खनामि ॥
अपाम् पृष्ठमसि सप्रथा उर्वग्निम् भरिष्यदपरावपिष्ठम् । वर्धमानम् मह आ च पुष्करं दिवो मात्रया वरिणा प्रथस्व ॥
शर्म च स्थो

VERSE: 2
वर्म च स्थो अच्छिद्रे बहुले उभे । व्यचस्वती सं वसाथाम् भर्तमग्निम् पुरीष्यम् ॥
सं वसाथां सुवर्विदा समीची उरसा त्मना । अग्निमन्तर् भरिष्यन्ती ज्योतिष्मन्तमजस्रमित् ॥
पुरीष्योऽसि विश्वभराः । अथर्वा त्वा प्रथमो निरमन्थदग्ने
त्वामग्ने पुष्करादध्यथर्वा निरमन्थत । मूर्ध्नो विश्वस्य वाघतः ॥
तमु त्वा दध्यङ्ङ् ऋषिः पुत्र ईधे

VERSE: 3
अथर्वणः । वृत्रहणम् पुरंदरम् ॥
तमु त्वा पाथ्यो वृषा समीधे दस्युहन्तमम् । धनंजयं रणेरणे ॥
सीद होतः स्व उ लोके चिकित्वान्त् सादया यज्ञं सुकृतस्य योनौ । देवावीर् देवान् हविषा यजास्यग्ने बृहद् यजमाने वयो धाः ॥
नि होता होतृषदने विदानस् त्वेषो दीदिवां असदत् सुदक्षः । अदब्धव्रतप्रमतिर्वसिष्ठः सहस्रम्भरः शुचिजिह्वो अग्निः ॥
सं सीदस्व महां असि शोचस्व

VERSE: 4
देववीतमः । वि धूममग्ने अरुषम् मियेध्य सृज प्रशस्त दर्शतम् ॥
जनिष्वा हि जेन्यो अग्रे अह्नाम् हितो हितेष्वरुषो वनेषु । दमेदमे सप्त रत्ना दधानोऽग्निर् होता नि षसादा यजीयान् ॥

4.1.4 अनुवाक 4
मृदाहरणम्

VERSE: 1
सं ते वायुर् मातरिश्वा दधातूत्तानायै हृदयं यद् विलिष्टम् । देवानां यश्चरति प्राणथेन तस्मै च देवि वषड् अस्तु तुभ्यम् ॥
सुजातो ज्योतिषा सह शर्म वरूथमाऽसदः सुवः । वासो अग्ने विश्वरूपं सं व्ययस्व विभावसो ॥
उदु तिष्ठ स्वध्वरावा नो देव्या कृपा । दृशे च भासा बृहता सुशुक्वनिराऽग्ने याहि सुशस्तिभिः ॥

VERSE: 2
ऊर्ध्व ऊ षु ण ऊतये तिष्ठा देवो न सविता । ऊर्ध्वो वाजस्य सनिता यदञ्जिभिर्वाघद्भिर्विह्वयामहे ॥
स जातो गर्भो असि रोदस्योरग्ने चारुर्विभृत ओषधीषु । चित्रः शिशुः परि तमांस्यक्तः प्र मातृभ्यो अधि कनिक्रदद् गाः ॥
स्थिरो भव वीड्वङ्ग आशुर् भव वाज्यर्वन् । पृथुर् भव सुषदस् त्वमग्नेः पुरीषवाहनः ॥
शिवो भव

VERSE: 3
प्रजाभ्यो मानुषीभ्यस् त्वमङ्गिरः । मा द्यावापृथिवी अभि शूशुचो माऽन्तरिक्षम् मा वनस्पतीन् ॥
प्रैतु वाजी कनिक्रदन् नानदद् रासभः पत्वा । भरन्नग्निम् पुरीष्यम् मा पाद्यायुषः पुरा ॥
रासभो वां कनिक्रदत् सुयुक्तो वृषणा रथे । स वामग्निम् पुरीष्यमाशुर् दूतो वहाद् इतः ॥
वृषाग्निं वृषणम् भरन्नपां गर्भं समुद्रियम् । अग्न आ याहि

VERSE: 4
वीतय ऋतं सत्यम् ॥
ओषधयः प्रति गृह्णीताग्निमेतं शिवमायन्तमभ्यत्र युष्मान् । व्यस्यन् विश्वा अमतीररातीर् निषीदन् नो अप दुर्मतिं हनत् ॥
ओषधयः प्रति मोदध्वमेनम् पुष्पावतीः सुपिप्पलाः । अयं वो गर्भ ऋत्वियः प्रत्नं सधस्थमाऽसदत् ॥

4.1.5 अनुवाक 5
उखानिर्माणम्

VERSE: 1
वि पाजसा पृथुना शोशुचानो बाधस्व द्विषो रक्षसो अमीवाः । सुशर्मणो बृहतः शर्मणि स्यामग्नेरहं सुहवस्य प्रणीतौ ॥
आपो हि ष्ठा मयोभुवस् ता न ऊर्जे दधातन । महे रणाय चक्षसे ॥
यो वः शिवतमो रसस् तस्य भाजयतेह नः । उशतीरिव मातरः ॥
तस्मा अरं गमाम वो यस्य क्षयाय जिन्वथ । आपो जनयथा च नः ॥
मित्रः

VERSE: 2
संसृज्य पृथिवीम् भूमिं च ज्योतिषा सह । सुजातं जातवेदसमग्निं वैश्वानरं विभुम् ॥
अयक्ष्माय त्वा सं सृजामि प्रजाभ्यः । विश्वे त्वा देवा वैश्वानराः सं सृजन्त्वानुष्टुभेन छन्दसाऽङ्गिरस्वत् ॥
रुद्राः सम्भृत्य पृथिवीम् बृहज् ज्योतिः समीधिरे । तेषाम् भानुरजस्र इच् छुक्रो देवेषु रोचते ॥
संसृष्टां वसुभी रुद्रैर् धीरैः कर्मण्याम् मृदम् । हस्ताभ्याम् मृद्वीं कृत्वा सिनीवाली करोतु

VERSE: 3
ताम् ॥
सिनीवली सुकपर्दा सुकुरीरा स्वौपशा । सा तुभ्यमदिते मह ओखां दधातु हस्तयोः ॥
उखां करोतु शक्त्या बाहुभ्यामदितिर् धिया । माता पुत्रं यथोपस्थे साऽग्निम् बिभर्तु गर्भ आ ॥
मखस्य शिरोऽसि
यज्ञस्य पदे स्थः ।
वसवस् त्वा कृण्वन्तु गायत्रेण छन्दसाऽङ्गिरस्वत् पृथिव्यसि रुद्रास् त्वा कृण्वन्तु त्रैष्टुभेन छन्दसाऽङ्गिरस्वदन्तरिक्षमसि

VERSE: 4
आदित्यास् त्वा कृण्वन्तु जागतेन छन्दसाऽङ्गिरस्वद् द्यौरसि विश्वे त्वा देवा वैश्वानराः कृण्वन्त्वानुष्टुभेन छन्दसाऽङ्गिरस्वद् दिशोऽसि ध्रुवासि धारया मयि प्रजां रायस् पोषं गौपत्यं सुवीर्यं सजातान् यजमानाय ।
अदित्यै रास्नाऽसि ।
अदितिस् ते बिलं गृह्णातु पाङ्क्तेन छन्दसाऽङ्गिरस्वत् ।
कृत्वाय सा महीमुखाम् मृन्मयीं योनिमग्नये । ताम् पुत्रेभ्यः सम् प्रायच्छददितिः श्रपयान् इति ॥

4.1.6 अनुवाक 6
उखासंस्कारः

VERSE: 1
वसवस् त्वा धूपयन्तु गायत्रेण छन्दसाऽङ्गिरस्वद् रुद्रास् त्वा धूपयन्तु त्रैष्टुभेन छन्दसाऽङ्गिरस्वदादित्यास् त्वा धूपयन्तु जागतेन छन्दसाऽङ्गिरस्वद् विश्वे त्वा देवा वैश्वानरा धूपयन्त्वानुष्टुभेन छन्दसाऽङ्गिरस्वद् इन्द्रस् त्वा धूपयत्वङ्गिरस्वद् विष्णुस् त्वा धूपयत्वङ्गिरस्वद् वरुणस् त्वा धूपयत्वङ्गिरस्वत् ।
अदितिस् त्वा देवी विश्वदेव्यावती पृथिव्याः सधस्थेऽङ्गिरस्वत् खनत्ववट
देवानां त्वा पत्नीर्

VERSE: 2
देवीर्विश्वदेव्यावतीः पृथिव्याः सधस्थेऽङ्गिरस्वद् दधतूखे
धिषणास् त्वा देवीर्विश्वदेव्यावतीः पृथिव्याः सधस्थेऽङ्गिरस्वदभीन्धतामुखे ग्नास् त्वा देवीर्विश्वदेव्यावतीः पृथिव्याः सधस्थेऽङ्गिरस्वच् छ्रपयन्तूखे वरूत्रयो जनयस् त्वा देवीर्विश्वदेव्यावतीः पृथिव्याः सधस्थेऽङ्गिरस्वत् पचन्तूखे ।
मित्रैतामुखाम् पचैषा मा भेदि ।
एतां ते परि ददाम्यभित्त्यै
अभीमाम्

VERSE: 3
महिना दिवम् मित्रो बभूव सप्रथाः । उत श्रवसा पृथिवीम् ॥
मित्रस्य चर्षणीधृतः श्रवो देवस्य सानसिम् । द्युम्नं चित्रश्रवस्तमम् ॥
देवस् त्वा सवितोद् वपतु सुपाणिः स्वङ्गुरिः । सुबाहुरुत शक्त्या ॥
अपद्यमाना पृथिव्याशा दिश आ पृण । उत् तिष्ठ बृहती भवोर्ध्वा तिष्ठ ध्रुवा त्वम् ॥
वसवस् त्वाऽऽ च्छृन्दन्तु गायत्रेण छन्दसाऽङ्गिरस्वद् रुद्रास् त्वाऽऽ च्छृन्दन्तु त्रैष्टुभेन छन्दसाऽङ्गिरस्वदादित्यास् त्वाऽऽ च्छृन्दन्तु जागतेन छन्दसाऽङ्गिरस्वद् विश्वे त्वा देवा वैश्वानरा आ च्छृन्दन्त्वानुष्टुभेन छन्दसाऽङ्गिरस्वत् ॥

4.1.7 अनुवाक 7
पश्वङ्गभूता आग्निक्यः सामिधेन्यः

VERSE: 1
समास् त्वाग्न ऋतवो वर्धयन्तु संवत्सरा ऋषयो यानि सत्या । सं दिव्येन दीदिहि रोचनेन विश्वा आ भाहि प्रदिशः पृथिव्याः ॥
सं चेध्यस्वाग्ने प्र च बोधयैनमुच् च तिष्ठ महते सौभगाय । मा च ऋषदुपसत्ता ते अग्ने ब्रह्माणस् ते यशसः सन्तु माऽन्ये ॥
त्वामग्ने वृणते ब्राह्मणा इमे शिवो अग्ने

VERSE: 2
संवरणे भवा नः । सपत्नहा नो अभिमातिजिच् च स्वे गये जागृह्यप्रयुच्छन् ॥
इहैवाग्ने अधि धारया रयिम् मा त्वा नि क्रन् पूर्वचितो निकारिणः । क्षत्रमग्ने सुयममस्तु तुभ्यमुपसत्ता वर्धतां ते अनिष्टृतः ॥
क्षत्रेणाग्ने स्वायुः सं रभस्व मित्रेणाग्ने मित्रधेये यतस्व । सजातानाम् मध्यमस्था एधि राज्ञामग्ने विहव्यो दीदिहीह ॥
अति

VERSE: 3
निहो अति स्रिधोऽत्यचित्तिमत्यरातिमग्ने । विश्वा ह्यग्ने दुरिता सहस्वाथास्मभ्यं सहवीरां रयिं दाः ॥
अनाधृष्यो जातवेदा अनिष्टृतो विराड् अग्ने क्षत्रभृद् दीदिहीह । विश्वा आशाः प्रमुञ्चन् मानुषीर् भियः शिवाभिरद्य परि पाहि नो वृधे ॥
बृहस्पते सवितर् बोधयैनं संशितं चित् संतरां सं शिशाधि । वर्धयैनम् महते सौभगाय ।

VERSE: 4
विश्व एनमनु मदन्तु देवाः ॥
अमुत्रभूयादध यद् यमस्य बृहस्पते अभिशस्तेरमुञ्चः । प्रत्यौहतामश्विना मृत्युमस्माद् देवानामग्ने भिषजा शचीभिः ॥
उद् वयं तमसस् परि पश्यन्तो ज्योतिरुत्तरम् । देवं देवत्रा सूर्यमगन्म ज्योतिरुत्तमम् ॥

4.1.8 अनुवाक 8
आप्रीनामिकाः प्रयाजयाज्याः

VERSE: 1
ऊर्ध्वा अस्य समिधो भवन्त्य् ऊर्ध्वा शुक्रा शोचींष्यग्नेः । द्युमत्तमा सुप्रतीकस्य सूनोः ॥
तनूनपादसुरो विश्ववेदा देवो देवेषु देवः । पथ आऽनक्ति मध्वा घृतेन ॥
मध्वा यज्ञं नक्षसे प्रीणानो नराशंसो अग्ने । सुकृद् देवः सविता विश्ववारः ॥
अच्छायमेति शवसा घृतेनेडानो वह्निर् नमसा । अग्निं स्रुचो अध्वरेषु प्रयत्सु ॥
स यक्षदस्य महिमानमग्नेः स

VERSE: 2
ई मन्द्रासु प्रयसः । वसुश्चेतिष्ठो वसुधातमश्च ॥
द्वारो देवीरन्वस्य विश्वे व्रता ददन्ते अग्नेः । उरुव्यचसो धाम्ना पत्यमानाः ॥
ते अस्य योषणे दिव्ये न योनावुषासानक्ता । इमं यज्ञमवतामध्वरं नः ॥
दैव्या होतारावूर्ध्वमध्वरं नोऽग्नेर् जिह्वामभि गृणीतम् । कृणुतं नः स्विष्टिम् ॥
तिस्रो देवीर् बर्हिरेदं सदन्त्विडा सरस्वती

VERSE: 3
भारती मही गृणाना ॥
तन् नस् तुरीपमद्भुतम् पुरुक्षु त्वष्टा सुवीरम् । रायस् पोषं वि ष्यतु नाभिमस्मे ॥
वनस्पतेऽव सृजा रराणस् त्मना देवेषु । अग्निर् हव्यं शमिता सूदयाति ॥
अग्ने स्वाहा कृणुहि जातवेद इन्द्राय हव्यम् । विश्वे देवा हविरिदं जुषन्ताम् ॥
हिरण्यगर्भः समवर्तताग्रे भूतस्य जातः पतिरेक आसीत् । स दाधार पृथिवीं द्याम्

VERSE: 4
उतेमां कस्मै देवाय हविषा विधेम ॥
यः प्राणतो निमिषतो महित्वैक इद् राजा जगतो बभूव । य ईशे अस्य द्विपदश्चतुष्पदः कस्मै देवाय हविषा विधेम ॥
य आत्मदा बलदा यस्य विश्व उपासते प्रशिषं यस्य देवाः । यस्य छायामृतं यस्य मृत्युः कस्मै देवाय हविषा विधेम ॥
यस्येमे हिमवन्तो महित्वा यस्य समुद्रं रसया सहा

VERSE: 5
हुः । यस्येमाः प्रदिशो यस्य बाहू कस्मै देवाय हविषा विधेम ॥
यं क्रन्दसी अवसा तस्तभाने अभ्येक्षेताम् मनसा रेजमाने । यत्राधि सूर उदितौ व्येति कस्मै देवाय हविषा विधेम ॥
येन द्यौरुग्रा पृथिवी च दृढे येन सुवः स्तभितं येन नाकः । यो अन्तरिक्षे रजसो विमानः कस्मै देवाय हविषा विधेम ॥
आपो ह यन् महतीर्विश्वमा

VERSE: 6
यन् दक्षं दधाना जनयन्तीरग्निम् । ततो देवानां निरवर्ततासुरेकः कस्मै देवाय हविषा विधेम ॥
यश्चिदापो महिना पर्यपश्यद् दक्षं दधाना जनयन्तीरग्निम् । यो देवेष्वधि देव एक आसीत् कस्मै देवाय हविषा विधेम ॥

4.1.9 अनुवाक 9
अग्न्युत्पादनम्

VERSE: 1
आकूतिमग्निम् प्रयुजं स्वाहा मनो मेधामग्निम् प्रयुजं स्वाहा चित्तं विज्ञातमग्निम् प्रयुजं स्वाहा वाचो विधृतिमग्निम् प्रयुजं स्वाहा प्रजापतये मनवे स्वाहाग्नये वैश्वानराय स्वाहा
विश्वे देवस्य नेतुर् मर्तो वृणीत सख्यं विश्वे राय इषुध्यसि द्युम्नं वृणीत पुष्यसे स्वाहा
मा सु भित्था मा सु रिषो दृंहस्व वीडयस्व सु । अम्ब धृष्णु वीरयस्वा

VERSE: 2
ग्निश्चेदं करिष्यथः ॥
दृंहस्व देवि पृथिवि स्वस्तय आसुरी माया स्वधया कृतासि । जुष्टं देवानां इदमस्तु हव्यमरिष्टा त्वमुद् इहि यज्ञे अस्मिन् ॥
मित्रैतामुखां तपैषा मा भेदि ।
एताम् ते परि ददाम्यभित्त्यै ।
द्र्वन्नः सर्पिरासुतिः प्रत्नो होता वरेण्यः । सहसस् पुत्रो अद्भुतः ॥
परस्या अधि संवतोऽवरां अभ्या

VERSE: 3
तर । यत्राहमस्मि तां अव ॥
परमस्याः परावतो रोहिदश्व इहा गहि । पुरीष्यः पुरुप्रियोऽग्ने त्वं तरा मृधः ॥
सीद त्वम् मातुरस्या उपस्थे विश्वान्यग्ने वयुनानि विद्वान् । मैनामर्चिषा मा तपसाऽभि शूशुचोऽन्तरस्यां शुक्रज्योतिर्वि भाहि ॥
अन्तरग्ने रुचा त्वमुखायै सदने स्वे । तस्यास् त्वं हरसा तपञ् जातवेदः शिवो भव ॥
शिवो भूत्वा मह्यमग्नेऽथो सीद शिवस् त्वम् । शिवाः कृत्वा दिशः सर्वाः स्वां योनिमिहासदः ॥

4.1.10 अनुवाक 10
अग्निधारणम्

VERSE: 1
यदग्ने यानि कानि चा ते दारूणि दध्मसि । तदस्तु तुभ्यमिद् घृतं तज् जुषस्व यविष्ठ्य ॥
यदत्त्य् उपजिह्विका यद् वम्रो अतिसर्पति । सर्वं तदस्तु ते घृतं तज् जुषस्व यविष्ठ्य ॥
रात्रिंरात्रिमप्रयावम् भरत्नोऽश्वायेव तिष्ठते घासमस्मै । रायस् पोषेण समिषा मदन्तोऽग्ने मा ते प्रतिवेशा रिषाम ॥
नाभा

VERSE: 2
पृथिव्याः समिधानमग्निं रायस् पोषाय बृहते हवामहे । इरम्मदम् बृहदुक्थं यजत्रं जेतारमग्निम् पृतनासु सासहिम् ॥
याः सेना अभीत्वरीराव्याधिनीरुगणा उत । ये स्तेना ये च तस्करास् तांस् ते अग्नेऽपि दधाम्यास्ये ॥
दंष्ट्राभ्याम् मलिम्लूञ् जम्भ्यैस् तस्करां उत । हनूभ्यां स्तेनान् भगवस् तांस् त्वं खाद सुखादितान् ॥
ये जनेषु मलिम्लव स्तेनासस् तस्करा वने । ये

VERSE: 3
कक्षेष्वघायवस् तांस् ते दधामि जम्भयोः ॥
यो अस्मभ्यमरातीयाद् यश्च नो द्वेषते जनः । निन्दाद् यो अस्मान् दिप्साच् च सर्वं तम् मस्मसा कुरु ॥
संशितम् मे ब्रह्म संशितं वीर्यम् बलम् । संशितम् क्षत्रं जिष्णु यस्याहमस्मि पुरोहितः ॥
उदेषाम् बाहू अतिरमुद् वर्च उद् ऊ बलम् । क्षिणोमि ब्रह्मणामित्रान् उन् नयामि

VERSE: 4
स्वां अहम् ।
दृशानो रुक्म उर्व्या व्यद्यौद् दुर्मर्षमायुः श्रिये रुचानः । अग्निरमृतो अभवद् वयोभिर्यदेनं द्यौरजनयत् सुरेताः ॥
विश्वा रूपाणि प्रति मुञ्चते कविः प्रासावीद् भद्रं द्विपदे चतुष्पदे । वि नाकमख्यत् सविता वरेण्योऽनु प्रयाणमुषसो वि राजति ॥
नक्तोषासा समनसा विरूपे धापयेते शिशुमेकं समीची । द्यावा क्षामा रुक्मः

VERSE: 5
अन्तर्वि भाति देवा अग्निं धारयन् द्रविणोदाः ॥
सुपर्णोऽसि गरुत्मान् त्रिवृत् ते शिरो गायत्रं चक्षुः स्तोम आत्मा साम ते तनूर्वामदेव्यम् बृहद्रथन्तरे पक्षौ यज्ञायज्ञियम् पुच्छं छन्दांस्यङ्गानि धिष्णियाः शफा यजूंषि नाम ।
सुपर्णोऽसि गरुत्मान् दिवं गच्छ सुवः पत ॥

4.1.11 अनुवाक 11
चातु्र्मास्येषु वैश्वदेवे याज्यानुवाक्याः

VERSE: 1
अग्ने यं यज्ञमध्वरं विश्वतः परिभूरसि । स इद् देवेषु गच्छति ॥
सोम यास् ते मयोभुव ऊतयः सन्ति दाशुषे । ताभिर् नोऽविता भव ॥
अग्निर् मूर्धा
भुवः ।
त्वं नः सोम
या ते धामानि ।
तत् सवितुर्वरेण्यम् भर्गो देवस्य धीमहि । धियो यो नः प्रचोदयात् ॥
अचित्ती यच् चकृमा दैव्ये जने दीनैर् दक्षैः प्रभूती पूरुषत्वता

VERSE: 2
देवेषु च सवितर् मानुषेषु च त्वं नो अत्र सुवतादनागसः ॥
चोदयित्री सूनृतानां चेतन्ती सुमतीनाम् । यज्ञं दधे सरस्वती ॥
पावीरवी कन्या चित्रायुः सरस्वती वीरपत्नी धियं धात् । ग्नाभिरछिद्रं शरणं सजोषा दुराधर्षं गृणते शर्म यंसत् ॥
पूषा गा अन्वेतु नः पूषा रक्षत्वर्वतः । पूषा वाजं सनोतु नः ॥
शुक्रं ते अन्यद् यजतं ते अन्यत्

VERSE: 3
विषुरूपे अहनी द्यौरिवासि । विश्वा हि माया अवसि स्वधावो भद्रा ते पूषन्न् इह रातिरस्तु ॥
तेऽवर्धन्त स्वतवसो महित्वना नाकं तस्थुरुरु चक्रिरे सदः । विष्णुर्यद् धाऽऽवद् वृषणम् मदच्युतं वयो न सीदन्नधि बर्हिषि प्रिये ।
प्र चित्रमर्कं गृणते तुराय मारुताय स्वतवसे भरध्वम् । ये सहांसि सहसा सहन्ते

VERSE: 4
रेजते अग्ने पृथिवी मखेभ्यः ॥
विश्वे देवा ।
विश्वे देवाः ।
द्यावा नः पृथिवी इमं सिध्रमद्य दिविस्पृशम् । यज्ञं देवेषु यच्छताम् ॥
प्र पूर्वजे पितरा नव्यसीभिर् गीर्भिः कृणुध्वं सदने ऋतस्य । आ नो द्यावापृथिवी दैव्येन जनेन यातम् महि वां वरूथम् ॥
अग्निं स्तोमेन बोधय समिधानो अमर्त्यम् । हव्या देवेषु नो दधत् ॥
स हव्यवाड् अमर्त्य उशिग् दूतश्चनोहितः । अग्निर् धिया सम् ऋण्वति ॥
शं नो भवन्तु
वाजेवाजे ॥



4.2 प्रपाठक: 2
4.2.1 अनुवाक 1
आसन्द्यामुख्याग्निस्थापनम्

VERSE: 1
विष्णोः क्रमोऽस्यभिमातिहा गायत्रं छन्द आ रोह पृथिवीमनु वि क्रमस्व निर्भक्तः स यं द्विष्मो विष्णोः क्रमोऽस्यभिशस्तिहा त्रैष्टुभं छन्द आ रोहान्तरिक्षमनु वि क्रमस्व निर्भक्तः स यं द्विष्मो विष्णोः क्रमोऽस्यरातीयतो हन्ता जागतं छन्द आ रोह दिवमनु वि क्रमस्व निर्भक्तः स यं द्विष्मो विष्णोः

VERSE: 2
क्रमोऽसि शत्रूयतो हन्ताऽऽनुष्टुभं छन्द आ रोह दिशोऽनु वि क्रमस्व निर्भक्तः स यं द्विष्मः ।
अक्रन्ददग्निः स्तनयन्न् इव द्यौः क्षामा रेरिहद् वीरुधः समञ्जन् । सद्यो जज्ञानो वि हीमिद्धो अख्यदा रोदसी भानुना भात्यन्तः ॥
अग्नेऽभ्यावर्तिन्नभि न आ वर्तस्वाऽऽयुषा वर्चसा सन्या मेधया प्रजया धनेन ॥
अग्ने

VERSE: 3
अङ्गिरः शतं ते सन्त्वावृतः सहस्रं त उपावृतः । तासाम् पोषस्य पोषेण पुनर् नो नष्टमा कृधि पुनर् नो रयिमाकृधि ॥
पुनरूर्जा नि वर्तस्व पुनरग्न इषाऽऽयुषा । पुनर् नः पाहि विश्वतः ॥
सह रय्या नि वर्तस्वाग्ने पिन्वस्व धारया । विश्वप्स्निया विश्वतस् परि ॥
उदुत्तमं वरुण पाशमस्मदवाधमम्

VERSE: 4
वि मध्यमं श्रथाय । अथा वयमादित्य व्रते तवानागसो अदितये स्याम ॥
आ त्वाऽहार्षमन्तरभूर् ध्रुवस् तिष्ठाविचाचलिः । विशस् त्वा सर्वा वाञ्छन्त्वस्मिन् राष्ट्रमधि श्रय ॥
अग्रे बृहन्न् उषसामूर्ध्वो अस्थान् निर्जग्मिवान् तमसो ज्योतिषाऽऽगात् । अग्निर् भानुना रुशता स्वङ्ग आ जातो विश्वा सद्मान्यप्राः ॥
सीद त्वम् मातुरस्याः ॥

VERSE: 5
उपस्थे विश्वान्यग्ने वयुनानि विद्वान् । मैनामर्चिषा मा तपसाभि शूशुचोऽन्तरस्यां शुक्रज्योतिर्वि भाहि ॥
अन्तरग्ने रुचा त्वमुखायै सदने स्वे । तस्यास् त्वं हरसा तपञ् जातवेदः शिवो भव ॥
शिवो भूत्वा मह्यमग्नेऽथो सीद शिवस् त्वम् । शिवाः कृत्वा दिशः सर्वाः स्वां योनिमिहासदः ॥
हंसः शुचिषद् वसुरन्तरिक्षसद् होता वेदिषदतिथिर् दुरोणसत् । नृषद् वरसद् व्योमसदब्जा गोजा ऋतजा अद्रिजा ऋतम् बृहत् ॥

4.2.2 अनुवाक 2
उख्याग्नेरुपस्थानम्

VERSE: 1
दिवस् परि प्रथमं जज्ञे अग्निरस्मद् द्वितीयम् परि जातवेदाः । तृतीयमप्सु नृमणा अजस्रमिन्धान एनं जरते स्वाधीः ॥
विद्मा ते अग्ने त्रेधा त्रयाणि विद्मा ते सद्म विभृतम् पुरुत्रा । विद्मा ते नाम परमं गुहा यद् विद्मा तमुत्सं यत आजगन्थ ॥
समुद्रे त्वा नृमणा अप्स्वन्तर् नृचक्षा ईधे दिवो अग्न ऊधन् । तृतीये त्वा

VERSE: 2
रजसि तस्थिवांसम् ऋतस्य योनौ महिषा अहिन्वन् ॥
अक्रन्ददग्निः स्तनयन्न् इव द्यौः क्षामा रेरिहद् वीरुधः समञ्जन् । सद्यो जज्ञानो वि हीमिद्धो अख्यदा रोदसी भानुना भात्यन्तः ॥
उशिक् पावको अरतिः सुमेधा मर्तेष्वग्निरमृतो निधायि । इयर्ति धूममरुषम् भरिभ्रदुच् छुक्रेण शोचिषा द्यामिनक्षत् ॥
विश्वस्य केतुर्भुवनस्य गर्भ आ

VERSE: 3
रोदसी अपृणाज् जायमानः । वीडुं चिदद्रिमभिनत् परायञ् जना यदग्निमयजन्त पञ्च ॥
श्रीणामुदारो धरुणो रयीणाम् मनीषाणाम् प्रार्पणः सोमगोपाः । वसोः सूनुः सहसो अप्सु राजा वि भात्यग्र उषसामिधानः ॥
यस् ते अद्य कृणवद् भद्रशोचेऽपूपं देव घृतवन्तमग्ने । प्र तं नय प्रतरां वस्यो अच्छाभि द्युम्नं देवभक्तं यविष्ठ ॥
आ

VERSE: 4
तम् भज सौश्रवसेष्वग्न उक्थउक्थ आ भज शस्यमाने । प्रियः सूर्ये प्रियो अग्ना भवात्य् उज् जातेन भिनददुज् जनित्वैः ॥
त्वामग्ने यजमाना अनु द्यून् विश्वा वसूनि दधिरे वार्याणि । त्वया सह द्रविणमिच्छमाना व्रजं गोमन्तमुशिजो वि वव्रुः ॥
दृशानो रुक्म उर्व्या व्यद्यौद् दुर्मर्षमायुः श्रिये रुचानः । अग्निरमृतो अभवद् वयोभिर्यदेनं द्यौरजनयत् सुरेताः ॥

4.2.3 अनुवाक 3
देवयजनपरिग्रहः

VERSE: 1
अन्नपतेऽन्नस्य नो देह्यनमीवस्य शुष्मिणः । प्र प्रदातारं तारिष ऊर्जं नो धेहि द्विपदे चतुष्पदे ॥
उदु त्वा विश्वे देवा अग्ने भरन्तु चित्तिभिः । स नो भव शिवतमः सुप्रतीको विभावसुः ॥
प्रेदग्ने ज्योतिष्मान् याहि शिवेभिरर्चिभिस् त्वम् । बृहद्भिर् भानुभिर् भासन् मा हिंसीस् तनुवा प्रजाः ॥
समिधाग्निं दुवस्यत घृतैर् बोधयतातिथिम् । आ ॥

VERSE: 2
अस्मिन् हव्या जुहोतन ॥
प्रप्रायमग्निर् भरतस्य शृण्वे वि यत् सूर्यो न रोचते बृहद् भाः । अभि यः पूरुम् पृतनासु तस्थौ दीदाय दैव्यो अतिथिः शिवो नः ॥
आपो देवीः प्रति गृह्णीत भस्मैतत् स्योने कृणुध्वं सुरभावु लोके । तस्मै नमन्तां जनयः सुपत्नीर् मातेव पुत्रम् बिभृता स्वेनम् ॥
अप्स्वग्ने सधिष्टव

VERSE: 3
सौषधीरनु रुध्यसे । गर्भै सञ् जायसे पुनः ॥
गर्भो अस्य् ओषधीनां गर्भो वनस्पतीनां । गर्भो विश्वस्य भूतस्याग्ने गर्भो अपामसि ॥
प्रसद्य भस्मना योनिमपश्च पृथिवीमग्ने । संसृज्य मातृभिस् त्वं ज्योतिष्मान् पुनरासदः ॥
पुनरासद्य सदनमपश्च पृथिवीमग्ने । शेषे मातुर्यथोपस्थेऽन्तरस्यां शिवतमः ॥
पुनरूर्जा

VERSE: 4
नि वर्तस्व पुनरग्न इषायुषा । पुनर् नः पाहि विश्वतः ॥
सह रय्या नि वर्तस्वाग्ने पिन्वस्व धारया । विश्वप्स्निया विश्वतस् परि ॥
पुनस् त्वाऽऽदित्या रुद्रा वसवः समिन्धताम् पुनर् ब्रह्माणो वसुनीथ यज्ञैः । घृतेन त्वं तनुवो वर्धयस्व सत्याः सन्तु यजमानस्य कामाः ॥
बोधा नो अस्य वचसो यविष्ठ मंहिष्ठस्य प्रभृतस्य स्वधावः । पीयति त्वो अनु त्वो गृणाति वन्दारुस् ते तनुवं वन्दे अग्ने ॥
स बोधि सूरिर् मघवा वसुदावा वसुपतिः । युयोध्यस्मद् द्वेषांसि ॥

4.2.4 अनुवाक 4
गार्हपत्यचयनम्

VERSE: 1
अपेत वीत वि च सर्पतातो येऽत्र स्थ पुराणा ये च नूतनाः । अदाद् इदं यमोऽवसानम् पृथिव्या अक्रन्न् इमम् पितरो लोकमस्मै ॥
अग्नेर् भस्मास्यग्नेः पुरीषमसि
संज्ञानमसि कामधरणम् मयि ते कामधरणम् भूयात्
सं या वः प्रियास् तनुवः सम् प्रिया हृदयानि वः । आत्मा वो अस्तु

VERSE: 2
सम्प्रियः सम्प्रियास् तनुवो मम ॥
अयं सो अग्निर्यस्मिन्त् सोममिन्द्रः सुतं दधे जठरे वावशानः । सहस्रियं वाजमत्यं न सप्तिं ससवान्त् सन्त् स्तूयसे जातवेदः ॥
अग्ने दिवो अर्णमच्छा जिगास्यच्छा देवां ऊचिषे धिष्णिया ये । याः परस्ताद् रोचने सूर्यस्य याश्चावस्तादुपतिष्ठन्त आपः ॥
अग्ने यत् ते दिवि वर्चः पृथिव्यां यद् ओषधीषु

VERSE: 3
अप्सु वा यजत्र । येनान्तरिक्षमुर्वाततन्थ त्वेषः स भानुरर्णवो नृचक्षाः ॥
पुरीष्यासो अग्नयः प्रावणेभिः सजोषसः । जुषन्तां हव्यमाहुतमनमीवा इषो महीः ॥
इडामग्ने पुरुदंसं सनिं गोः शश्वत्तमं हवमानाय साध । स्यान् नः सूनुस् तनयो विजावाग्ने सा ते सुमतिर् भूत्वस्मे ॥
अयं ते योनिर् ऋत्वियो यतो जातो अरोचथाः । तं जानन्

VERSE: 4
अग्न आ रोहाथा नो वर्धया रयिम् ॥
चिदसि तया देवतयाङ्गिरवद् ध्रुवा सीद
परिचिदसि तया देवतयाङ्गिरस्वद् ध्रुवा सीद
लोकम् पृण छिद्रम् पृणाथो सीद शिवा त्वम् । इन्द्राग्नी त्वा बृहस्पतिरस्मिन् योनावसीषदन् ॥
ता अस्य सूददोहसः सोमं श्रीणन्ति पृश्नयः । जन्मन् देवानां विशस् त्रिष्वा रोचने दिवः

4.2.5 अनुवाक 5
आहवनीयचयनार्थ भुवः कर्षणम्

VERSE: 1
समितं सं कल्पेथां सम्प्रियौ रोचिष्णू सुमनस्यमानौ । इषमूर्जमभि संवसानौ शं वाम् मनांसि सं व्रता समु चित्तान्याकरम् ॥
अग्ने पुरीष्याधिपा भवा त्वं नः । इषमूर्जं यजमानाय धेहि ॥
पुरीष्यस् त्वमग्ने रयिमान् पुष्टिमां असि । शिवाः कृत्वा दिशः सर्वाः स्वां योनिमिहासदः ॥
भवतं नः समनसौ समोकसौ

VERSE: 2
अरेपसौ । मा यज्ञं हिंसिष्टम् मा यज्ञपतिं जातवेदसौ शिवौ भवतमद्य नः ॥
मातेव पुत्रम् पृथिवी पुरीष्यमग्निं स्वे योनावभारुखा । तां विश्वैर् देवैर् ऋतुभिः संविदानः प्रजापतिर्विश्वकर्मा वि मुञ्चतु ॥
यदस्य पारे रजसः शुक्रं ज्योतिरजायत । तन् नः पर्षदति द्विशोऽग्ने वैश्वानर स्वाहा ॥
नमः सु ते निर्ऋते विश्वरूपे

VERSE: 3
अयस्मयं वि चृता बन्धमेतम् । यमेन त्वं यम्या संविदानोत्तमं नाकमधि रोहयेमम् ॥
यत् ते देवी निर्ऋतिराबबन्ध दाम ग्रीवास्वविचर्त्यम् । इदं ते तद् वि ष्याम्यायुषो न मध्यादथा जीवः पितुमद्धि प्रमुक्तः ॥
यस्यास् ते अस्याः क्रूर आसञ् जुहोम्येषाम् बन्धानामवसर्जनाय । भूमिरिति त्वा जना विदुर् निर्ऋतिः

VERSE: 4
इति त्वाहम् परि वेद विश्वतः ॥
असुन्वन्तमयजमानमिच्छ स्तेनस्येत्यां तस्करस्यान्वेषि । अन्यमस्मद् इच्छ सा त इत्या नमो देवि निर्ऋते तुभ्यमस्तु ॥
देवीमहं निर्ऋतिं वन्दमानः पितेव पुत्रं दसये वचोभिः । विश्वस्य या जायमानस्य वेद शिरःशिरः प्रति सूरी वि चष्टे ॥
निवेशनः संगमनो वसूनां विश्वा रूपाऽभि चष्टे

VERSE: 5
शचीभिः । देव इव सविता सत्यधर्मेन्द्रो न तस्थौ समरे पथीनाम् ॥
सं वरत्रा दधातन निराहावान् कृणोतन । सिञ्चामहा अवटमुद्रिणं वयं विश्वाऽहाऽदस्तमक्षितम् ॥
निष्कृताहावमवटं सुवरत्रं सुषेचनम् । उद्रिणं सिञ्चे अक्षितम् ॥
सीरा युञ्जन्ति कवयो युगा वि तन्वते पृथक् । धीरा देवेषु सुम्नया
युनक्त सीरा वि युगा तनोत कृते योनौ वपतेह

VERSE: 6
बीजम् । गिरा च श्रुष्टिः सभरा असन् नो नेदीय इत् सृण्या पक्वमाऽयत् ॥
लाङ्गलम् पवीरवं सुशेवं सुमतित्सरु । उद् इत् कृषति गामविम् प्रफर्व्यं च पीवरीम् । प्रस्थावद् रथवाहनम् ॥
शुनं नः फाला वि तुदन्तु भूमिं शुनं कीनाशा अभि यन्तु वाहान् । शुनम् पर्जन्यो मधुना पयोभिः शुनासीरा शुनमस्मासु धत्तम् ॥
कामं कामदुघे धुक्ष्व मित्राय वरुणाय च । इन्द्रायाग्नये पूष्ण ओषधीभ्यः प्रजाभ्यः ॥
घृतेन सीता मधुना समक्ता विश्वैर् देवैरनुमता मरुद्भिः । ऊर्जस्वती पयसा पिन्वमानास्मान्त् सीते पयसाऽभ्याववृत्स्व ॥

4.2.6 अनुवाक 6
ओषधिवापः

VERSE: 1
या जाता ओषधयो देवेभ्यस् त्रियुगम् पुरा । मन्दामि बभ्रूणामहं शतं धामानि सप्त च ॥
शतं वो अम्ब धामानि सहस्रमुत वो रुहः । अथा शतक्रत्वो यूयमिमम् मे अगदं कृत ॥
पुष्पावतीः प्रसूवतीः फलिनीरफला उत । अश्वा इव सजित्वरीर्वीरुधः पारयिष्णवः ॥
ओषधीरिति मातरस् तद् वो देवीरुप ब्रुवे । रपांसि विघ्नतीरित रपः

VERSE: 2
चातयमानाः ॥
अश्वत्थे वो निषदनम् पर्णे वो वसतिः कृता । गोभाज इत् किलासथ यत् सनवथ पूरुषम् ॥
यदहं वाजयन्न् इमा ओषधीर् हस्त आदधे । आत्मा यक्ष्मस्य नश्यति पुरा जीवगृभो यथा ॥
यद् ओषधयः संगच्छन्ते राजानः समिताविव । विप्रः स उच्यते भिषग् रक्षोहाऽमीवचातनः ॥
निष्कृतिर् नाम वो माताऽथा यूयं स्थ संकृतीः । सराः पतत्रिणीः

VERSE: 3
स्थन यदामयति निष् कृत ॥
अन्या वो अन्यामवत्वन्याऽन्यस्या उपावत । ताः सर्वा ओषधयः संविदाना इदम् मे प्रावता वचः ॥
उच् छुष्मा ओषधीनां गावो गोष्ठाद् इवेरते । धनं सनिष्यन्तीनामात्मानं तव पूरुष ॥
अति विश्वाः परिष्ठा स्तेन इव व्रजमक्रमुः । ओषधयः प्राचुच्यवुर्यत् किं च तनुवां रपः ॥
याः

VERSE: 4
त आतस्थुरात्मानं या आविविशुः परुःपरुः । तास् ते यक्ष्मं वि बाधन्तामुग्रो मध्यमशीरिव ॥
साकं यक्ष्म प्र पत श्येनेन किकिदीविना । साकं वातस्य ध्राज्या साकं नश्य निहाकया ॥
अश्वावतीं सोमवतीमूर्जयन्तीमुदोजसम् । आ वित्सि सर्वा ओषधीरस्मा अरिष्टतातये ॥
याः फलिनीर्या अफला अपुष्पा याश्च पुष्पिणीः । बृहस्पतिप्रसूतास् ता नो मुञ्चन्त्वंहसः ॥
याः

VERSE: 5
ओषधयः सोमराज्ञीः प्रविष्टाः पृथिवीमनु । तासां त्वमस्य् उत्तमा प्र णो जीवातवे सुव ॥
अवपतन्तीरवदन् दिव ओषधयः परि । यं जीवमश्नवामहै न स रिष्याति पूरुषः ॥
याश्चेदमुपशृण्वन्ति याश्च दूरम् परागताः । इह संगत्य ताः सर्वा अस्मै सं दत्त भेषजम् ॥
मा वो रिषत् खनिता यस्मै चाहं खनामि वः । द्विपच् चतुष्पदस्माकं सर्वमस्त्वनातुरम् ॥
ओषधयः सं वदन्ते सोमेन सह राज्ञा । यस्मै करोति ब्राह्मणस् तं राजन् पारयामसि ॥

4.2.7 अनुवाक 7
लोष्टक्षेपादिकम्

VERSE: 1
मा नो हिंसीज् जनिता यः पृथिव्या यो वा दिवं सत्यधर्मा जजान । यश्चापश्चन्द्रा बृहतीर् जजान कस्मै देवाय हविषा विधेम ॥
अभ्यावर्तस्व पृथिवि यज्ञेन पयसा सह । वपां ते अग्निरिषितोऽव सर्पतु ॥
अग्ने यत् ते शुक्रं यच् चन्द्रं यत् पूतं यद् यज्ञियम् । तद् देवेभ्यो भरामसि ॥
इषमूर्जमहमित आ

VERSE: 2
दद ऋतस्य धाम्नो अमृतस्य योनेः । आ नो गोषु विशत्व् औषधीषु जहामि सेदिमनिराममीवाम् ॥
अग्ने तव श्रवो वयो महि भ्राजन्त्यर्चयो विभावसो । बृहद्भानो शवसा वाजमुक्थ्यं दधासि दाशुषे कवे ॥
इरज्यन्नग्ने प्रथयस्व जन्तुभिरस्मे रायो अमर्त्य । स दर्शतस्य वपुषो वि राजसि पृणक्षि सानसिं रयिम् ॥
ऊर्जो नपाज् जातवेदः सुशस्तिभिर् मन्दस्व

VERSE: 3
धीतिभिर् हितः । त्वे इषः सं दधुर् भूरिरेतसश्चित्रोतयो वामजाताः ॥
पावकवर्चाः शुक्रवर्चा अनूनवर्चा उद् इयर्षि भानुना । पुत्रः पितरा विचरन्न् उपावस्य् उभे पृणक्षि रोदसी ॥
ऋतावानम् महिषं विश्वचर्षणिमग्निं सुम्नाय दधिरे पुरो जनाः । श्रुत्कर्णं सप्रथस्तमम् त्वा गिरा दैव्यम् मानुषा युगा ॥
निष्कर्तारमध्वरस्य प्रचेतसं क्षयन्तं राधसे महे । रातिम् भृगूणामुशिजं कविक्रतुम् पृणक्षि सानसिम्

VERSE: 4
रयिम् ॥
चित स्थ परिचित ऊर्ध्वचितः श्रयध्वं तया देवतयाऽङ्गिरस्वद् ध्रुवाः सीदत ॥
आ प्यायस्व समेतु ते विश्वतः सोम वृष्णियम् । भवा वाजस्य संगथे ॥
सं ते पयांसि समु यन्तु वाजाः सं वृष्णियान्यभिमातिषाहः । आप्यायमानो अमृताय सोम दिवि श्रवांसि उत्तमानि धिष्व ॥

4.2.8 अनुवाक 8
रुक्माद्युपधानम्

VERSE: 1
अभ्यस्थाद् विश्वाः पृतना अरातीस् तदग्निराह तदु सोम आह । बृहस्पतिः सविता तन् म आह पूषा माधात् सुकृतस्य लोके ॥
यदक्रन्दः प्रथमं जायमान उद्यन्त् समुद्रादुत वा पुरीषात् । श्येनस्य पक्षा हरिणस्य बाहू उपस्तुतं जनिम तत् ते अर्वन् ॥
अपाम् पृष्ठमसि योनिरग्नेः समुद्रमभितः पिन्वमानम् । वर्धमानम् महः

VERSE: 2
आ च पुष्करं दिवो मात्रया वरिणा प्रथस्व ॥
ब्रह्म जज्ञानम् प्रथमम् पुरस्ताद् वि सीमतः सुरुचो वेन आवः । स बुध्निया उपमा अस्य विष्ठाः सतश्च योनिमसतश्च विवः ॥
हिरण्यगर्भः समवर्तताग्रे भूतस्य जातः पतिरेक आसीत् । स दाधार पृथिवीं द्यामुतेमां कस्मै देवाय हविषा विधेम ॥
द्रप्सश्चस्कन्द पृथिवीमनु

VERSE: 3
द्यामिमं च योनिमनु यश्च पूर्वः । तृतीयं योनिमनु संचरन्तं द्रप्सं जुहोम्यनु सप्त होत्राः ॥
नमो अस्तु सर्पेभ्यो ये के च पृथिवीमनु । ये अन्तरिक्षे ये दिवि तेभ्यः सर्पेभ्यो नमः ॥
येऽदो रोचने दिवो ये वा सूर्यस्य रश्मिषु । येषामप्सु सदः कृतं तेभ्यः सर्पेभ्यो नमः ॥
या इषवो यातुधानानां ये वा वनस्पतींरनु । ये वाऽवटषु शेरते तेभ्यः सर्पेभ्यो नमः ॥

4.2.9 अनुवाक 9
स्वयमातृण्णादीष्टकोपधानम्

VERSE: 1
ध्रुवाऽसि धरुणाऽस्तृता विश्वकर्मणा सुकृता । मा त्वा समुद्र उद् वधीन् मा सुपर्णोऽव्यथमाना पृथिवीं दृंह ॥
प्रजापतिस् त्वा सादयतु पृथिव्याः पृष्ठे व्यचस्वतीम् प्रथस्वतीम् प्रथोऽसि पृथिव्यसि भूरसि भूमिरस्यदितिरसि विश्वधाया विश्वस्य भुवनस्य धर्त्री पृथिवीं यच्छ पृथिवीं दृंह पृथिवीम् मा हिंसीर्विश्वस्मै प्राणाय व्यानायोदानाय प्रतिष्ठायै

VERSE: 2
चरित्रायाग्निस् त्वाऽभि पातु मह्या स्वस्त्या छर्दिषा शंतमेन तया देवतयाऽङ्गिरस्वद् ध्रुवा सीद
काण्डात्काण्डात् प्ररोहन्ती परुषःपरुषः परि । एवा नो दूर्वे प्र तनु सहस्रेण शतेन च ॥
या शतेन प्रतनोषि सहस्रेण विरोहसि तस्यास् ते देवीष्टके विधेम हविषा वयम् ॥
अषाढाऽसि सहमाना सहस्वारातीः सहस्वारातीयतः
सहस्व पृतनाः सहस्व पृतन्यतः सहस्रवीर्या

VERSE: 3
असि सा मा जिन्व ॥
मधु वाता ऋतायते मधु क्षरन्ति सिन्धवः । माध्वीर् नः सन्त्व् ओषधीः ॥
मधु नक्तमुतोषसि मधुमत् पार्थिवं रजः । मधु द्यौरस्तु नः पिता ॥
मधुमान् नो वनस्पतिर् मधुमां अस्तु सूर्यः । माध्वीर् गावो भवन्तु नः ॥
मही द्यौः पृथिवी च न इमं यज्ञम् मिमिक्षताम् । पिपृतां नो भरीमभिः ॥
तद् विष्णोः परमम्

VERSE: 4
पदं सदा पश्यन्ति सूरयः । दिवीव चक्षुराततम् ॥
ध्रुवाऽसि पृथिवि सहस्व पृतन्यतः । स्यूता देवेभिरमृतेऽनागाः ॥
यास् ते अग्ने सूर्ये रुच उद्यतो दिवमातन्वन्ति रश्मिभिः । ताभिः सर्वाभी रुचे जनाय नस् कृधि ॥
या वो देवाः सूर्ये रुचो गोष्वश्वेषु या रुचः । इन्द्राग्नी ताभिः सर्वाभी रुचं नो धत्त बृहस्पते
विराट्

VERSE: 5
ज्योतिरधारयत् सम्राड् ज्योतिरधारयत् स्वराड् ज्योतिरधारयत्
अग्ने युक्ष्वा हि ये तवाश्वासो देव साधवः । अरं वहन्त्याशवः ॥
युक्ष्वा हि देवहूतमां अश्वां अग्ने रथीरिव । नि होता पूर्व्यः सदः ॥
द्रप्सश्चस्कन्द पृथिवीमनु द्यामिमं च योनिमनु यश्च पूर्वः । तृतीयं योनिमनु संचरन्तं द्रप्सं जुहोम्यनु सप्त

VERSE: 6
होत्राः ॥
अभूद् इदं विश्वस्य भुवनस्य वाजिनमग्नेर् वैश्वानरस्य च । अग्निर् ज्योतिषा ज्योतिष्मान् रुक्मो वर्चसा वर्चस्वान् ॥
ऋचे त्वा रुचे त्वा
समित् स्रवन्ति सरितो न धेनाः । अन्तर् हृदा मनसा पूयमानाः । घृतस्य धारा अभि चाकशीमि । हिरण्ययो वेतसो मध्य आसाम् ॥
तस्मिन्त् सुपर्णो मधुकृत् कुलायी भजन्नास्ते मधु देवताभ्यः । तस्याऽऽसते हरयः सप्त तीरे स्वधां दुहाना अमृतस्य धाराम् ॥

4.2.10 अनुवाक 10
पशुशीर्षकोपधानम्

VERSE: 1
आदित्यं गर्भम् पयसा समञ्जन्त् सहस्रस्य प्रतिमां विश्वरूपम् । परि वृङ्ग्धि हरसा माऽभि मृक्षः शतायुषं कृणुहि चीयमानः ॥
इमम् मा हिंसीर् द्विपादम् पशूनां सहस्राक्ष मेध आ चीयमानः । मयुमारण्यमनु ते दिशामि तेन चिन्वानस् तनुवो नि षीद ॥
वातस्य ध्राजिं वरुणस्य नाभिमश्वं जज्ञानं सरिरस्य मध्ये । शिशुं नदीनां हरिमद्रिबुद्धमग्ने मा हिंसीः

VERSE: 2
परमे व्योमन् ॥
इमम् मा हिंसीरेकशफम् पशूनां कनिक्रदं वाजिनं वाजिनेषु । गौरमारण्यमनु ते दिशामि तेन चिन्वानस् तनुवो नि षीद ॥
अजस्रमिन्दुमरुषम् भुरण्युमग्निमीडे पूर्वचित्तौ नमोभिः । स पर्वभिर् ऋतुशः कल्पमानो गाम् मा हिंसीरदितिं विराजम् ॥
इमं समुद्रं शतधारमुत्सं व्यच्यमानम् भुवनस्य मध्ये । घृतं दुहानामदितिं जनायाग्ने मा

VERSE: 3
हिंसीः परमे व्योमन् । गवयमारण्यमनु ते दिशामि तेन चिन्वानस् तनुवो नि षीद ॥
वरूत्रिं त्वष्टुर्वरुणस्य नाभिमविं जज्ञानां रजसः परस्मात् । महीं सहस्रीमसुरस्य मायामग्ने मा हिंसीः परमे व्योमन् ॥
इमामूर्णायुं वरुणस्य मायां त्वचम् पशूनां द्विपदां चतुष्पदाम् । त्वष्टुः प्रजानाम् प्रथमं जनित्रमग्ने मा हिंसीः परमे व्योमन् । उष्ट्रमारण्यमनु

VERSE: 4
ते दिशामि तेन चिन्वानस् तनुवो नि षीद ॥
यो अग्निरग्नेस् तपसोऽधि जातः शोचात् पृथिव्या उत वा दिवस् परि । येन प्रजा विश्वकर्मा व्यानट् तमग्ने हेडः परि ते वृणक्तु ॥
अजा ह्यग्नेरजनिष्ट गर्भात् सा वा अपश्यज् जनितारमग्रे । तया रोहमायन्न् उप मेध्यासः तया देवा देवतामग्र आयन् । शरभमारण्यमनु ते दिशामि तेन चिन्वानस् तनुवो नि षीद ॥

4.2.11 अनुवाक 11
चातुर्मास्येषु वरुणप्रघासे याज्यानुवाक्याः

VERSE: 1
इन्द्राग्नी रोचना दिवः परि वाजेषु भूषथः । तद् वां चेति प्र वीर्यम् ॥
श्नथद् वृत्रमुत सनोति वाजमिन्द्रा यो अग्नी सहुरी सपर्यात् । इरज्यन्ता वसव्यस्य भूरेः सहस्तमा सहसा वाजयन्ता ॥
प्र चर्षणिभ्यः पृतना हवेषु प्र पृथिव्या रिरिचाथे दिवश्च । प्र सिन्धुभ्यः प्र गिरिभ्यो महित्वा प्रेन्द्राग्नी विश्वा भुवनात्यन्या ॥
मरुतो यस्य हि

VERSE: 2
क्षये पाथा दिवो विमहसः । स सुगोपातमो जनः ॥
यज्ञैर्वा यज्ञवाहसो विप्रस्य वा मतीनाम् । मरुतः शृणुता हवम् ॥
श्रियसे कम् भानुभिः सम् मिमिक्षिरे ते रश्मिभिस् त ऋक्वभिः सुखादयः । ते वाशीमन्त इष्मिणो अभीरवो विद्रे प्रियस्य मारुतस्य धाम्नः ॥
अव ते हेड
उदुत्तमम् ।
कया नश्चित्र आ भुवद् ऊती सदावृधः सखा । कया शचिष्ठया वृता ॥

VERSE: 3
को अद्य युङ्क्ते धुरि गा ऋतस्य शिमीवतो भामिनो दुर्हृणायून् । आसन्निषून् हृत्स्वसो मयोभून् य एषाम् भृत्याम् ऋणधत् स जीवात् ॥
अग्ने नय ।
आ देवानाम् ।
शं नो भवन्तु
वाजेवाजे
अप्स्वग्ने सधिष् टव सौषधीरनु रुध्यसे गर्भै सञ् जायसे पुनः ॥
वृषा सोम द्युमां असि वृषा देव वृषव्रतः । वृषा धर्माणि दधिषे ॥
इमम् मे वरुण
तत् त्वा यामि
त्वं नो अग्ने
स त्वं नो अग्ने ॥



4.3 प्रपाठक: 3
4.3.1 अनुवाक 1
अपस्या इष्टकाः

VERSE: 1
अपां त्वेमन्त् सादयाम्यपां त्वोद्मन्त् सादयाम्यपां त्वा भस्मन्त् सादयाम्यपां त्वा ज्योतिषि सादयाम्यपां त्वाऽयने सादयामि ।
अर्णवे सदने सीद समुद्रे सदने सीद सलिले सदने सीदापां क्षये सीदापां सधिषि सीद ।
अपां त्वा सदने सादयाम्यपां त्वा सधस्थे सादयाम्यपां त्वा पुरीषे सादयाम्यपां त्वा योनौ सादयाम्यपां त्वा पाथसि सादयामि
गायत्री छन्दस् त्रिष्टुप् छन्दो जगती छन्दोऽनुष्टुप् छन्दः पङ्क्तिश्छन्दः ॥

4.3.2 अनुवाक 2
प्राणभृत इष्टकाः

VERSE: 1
अयम् पुरो भुवस् तस्य प्राणो भौवायनो वसन्तः प्राणायनो गायत्री वासन्ती गायत्रियै गायत्रं गायत्रादुपांशुरुपांशोस् त्रिवृत् त्रिवृतो रथंतरं रथंतराद् वसिष्ठ ऋषिः प्रजापतिगृहीतया त्वया प्राणं गृह्णामि प्रजाभ्यः ।
अयं दक्षिणा विश्वकर्मा तस्य मनो वैश्वकर्मणं ग्रीष्मो मानसस् त्रिष्टुग् ग्रैष्मी त्रिष्टुभ ऐडम् ऐडादन्तर्यामोऽन्तर्यामात् पञ्चदशः पञ्चदशाद् बृहद् बृहतो भरद्वाज ऋषिः प्रजापतिगृहीतया त्वया मनो

VERSE: 2
गृह्णामि प्रजाभ्यः ।
अयम् पश्चाद् विश्वव्याचास् तस्य चक्षुर् वैश्वव्यचसं वर्षाणि चाक्षुषाणि जगती वार्षी जगत्या ऋक्षमम् ऋक्षमाच् छुक्रः शुक्रात् सप्तदशः सप्तदशाद् वैरूपं वैरूपाद् विश्वामित्र ऋषिः प्रजापतिगृहीतया त्वया चक्षुर् गृह्नामि प्रजाभ्यः ।
इदमुत्तरात् सुवस् तस्य श्रोत्रं सौवं शरच् छ्रौत्र्यनुष्टुप् शारद्यनुष्टुभः स्वारं स्वारान् मन्थी मन्थिन एकविंश एकविंशाद् वैराजं वैराजाज् जमदग्निर् ऋषिः प्रजापतिगृहीतया

VERSE: 3
त्वया श्रोत्रं गृह्णामि प्रजाभ्यः ।
इयमुपरि मतिस् तस्यै वाङ् माती हेमन्तो वाच्यायनः पङ्क्तिर् हैमन्ती पङ्क्त्यै निधनवन् निधनवत आग्रयण आग्रयणात् त्रिणवत्रयस्त्रिंशौ त्रिणवत्रयस्त्रिंशाभ्यां शाक्वररैवते शाक्वररैवताभ्यां विश्वकर्मर्षिः प्रजापतिगृहीतया त्वया वाचं गृह्णामि प्रजाभ्यः॥

4.3.3 अनुवाक 3
अपानभृत इष्टकाः

VERSE: 1
प्राची दिशां वसन्त ऋतूनामग्निर् देवता ब्रह्म द्रविणं त्रिवृत् स्तोमः स उ पञ्चदशवर्तनिस् त्र्यविर्वयः कृतमयानाम् पुरोवातो वातः सानग ऋषिः ।
दक्षिणा दिशां ग्रीष्म र्तूनामिन्द्रो देवता क्षत्रं द्रविणम् पञ्चदश स्तोमः स उ सप्तदशवर्तनिर् दित्यवाड् वयस् त्रेतायानां दक्षिणाद्वातो वातः सनातन ऋषिः
प्रतीची दिशां वर्षा ऋतूनां विश्वे देवा देवता विट्

VERSE: 2
द्रविणं सप्तदश स्तोमः स उवेकविंशवर्तनिस् त्रिवत्सो वयो द्वापरोऽयानाम् पश्चाद्वातो वातोऽहभून ऋषिः ।
उदीची दिशां शरद् ऋतूनाम् मित्रावरुणौ देवता पुष्टं द्रविणमेकविंश स्तोमः स उ त्रिणववर्तनिस्तुर्यवाड् वय आस्कन्दोऽयानामुत्तराद्वातो वातः प्रत्न ऋषिः ।
ऊर्ध्वा दिशां हेमन्तशिशिराव् ऋतूनाम् बृहस्पतिर् देवता वर्चो द्रविणं त्रिणव स्तोमः स उ त्रयस्त्रिंशवर्तनिः पष्ठवाद् वयोऽभिभूरयानां विष्वग्वातो वातः सुपर्ण ऋषिः
पितरः पितामहाः परेऽवरे ते नः पान्तु ते नोऽवन्त्वस्मिन् ब्रह्मन्नस्मिन् क्षत्रेऽस्यामाशिष्यस्याम् पुरोधायामस्मिन् कर्मन्नस्यां देवहूत्याम् ॥

4.3.4 अनुवाक 4
आश्विनी इष्टकाः

VERSE: 1
ध्रुवक्षितिर् ध्रुवयोनिर् ध्रुवाऽसि ध्रुवां योनिमा सीद साध्या । उख्यस्य केतुम् प्रथमम् पुरस्तादश्विनाध्वर्यू सादयतामिह त्वा ॥
स्वे दक्षे दक्षपितेह सीद देवत्रा पृथिवी बृहती रराणा । स्वासस्था तनुवा सं विशस्व पितेवैधि सूनव आ सुशेवाश्विनाध्वर्यू सादयतामिह त्वा ॥
कुलायिनी वसुमती वयोधा रयिं नो वर्ध बहुलं सुवीरम् ॥

VERSE: 2
अपामतिं दुर्मतिम् बाधमाना रायस् पोषे यज्ञपतिमाभजन्ती सुवर् धेहि यजमानाय पोषमश्विनाध्वर्यू सादयतामिह त्वा ॥
अग्नेः पुरीषमसि देवयानी तां त्वा विश्वे अभि गृणन्तु देवाः । स्तोमपृष्ठा घृतवतीह सीद प्रजावदस्मे द्रविणाऽऽ यजस्वाश्विनाऽऽध्वर्यू सादयतामिह त्वा ॥
दिवो मूर्धाऽऽसि पृथिव्या नाभिर्विष्टम्भनी दिशामधिपत्नी भुवनानाम् ॥

VERSE: 3
ऊर्मिर् द्रप्सो अपामसि विश्वकर्मा त ऋषिरश्विनाऽध्वर्यू सादयतामिह त्वा ॥
सजूर् ऋतुभिः सजूर्विधाभिः सजूर्वसुभिः सजू रुद्रैः सजूरादित्यैः सजूर्विश्वैर् देवैः सजूर् देवैः सजूर् देवैर्वयोनाधैरग्नये त्वा वैश्वानरायाश्विनाऽध्वर्यू सादयतामिह त्वा
प्राणम् मे पाह्यपानम् मे पाहि व्यानम् मे पाहि चक्षुर् म उर्व्या
VERSE: 4
वि भाहि श्रोत्रम् मे श्लोकय ।
अपस् पिन्वौषधीर् जिन्व द्विपात् पाहि चतुष्पादव दिवो वृष्टिमेरय ॥

4.3.5 अनुवाक 5
वयस्या इष्टकाः

VERSE: 1
त्र्यविर्वयस् त्रिष्टुप् छन्दः ।
दित्यवाड् वयो विराट् छन्दः
पञ्चाविर्वयो गायत्री छन्दस्
त्रिवत्सो वय उष्णिहा छन्दस्
तुर्यवाड् वयोऽनुष्टुप् छन्दः
पष्ठवाद् वयो बृहती छन्दः ।
उक्षा वयः सतोबृहती छन्दः ।
ऋषभो वयः ककुच् छन्दः ।
धेनुर्वयो जगती छन्दः ।
अनड्वान् वयः पङ्क्तिश्छन्दः ।
बस्तो वयो विवलं छन्दः ।
वृष्णिर्वयो विशालं छन्दः
पुरुषो वयस् तन्द्रं छन्दः ।
व्याघ्रो वयोऽनाधृष्टं छन्दः
सिंहो वयश्छदिश्छन्दः ।
विष्टम्भो वयोऽधिपतिश्छन्दः
क्षत्रं वयो मयंदं छन्दः ।
विश्वकर्मा वयः परमेष्ठी छन्दः ।
मूर्धा वयः प्रजापतिश्छन्दः ॥

4.3.6 अनुवाक 6
स्वयमातृण्णा इष्टकाः

VERSE: 1
इन्द्राग्नी अव्यथमानामिष्टकां दृंहतं युवम् । पृष्ठेन द्यावापृथिवी अन्तरिक्षं च वि बाधताम् ॥
विश्वकर्मा त्वा सादयत्वन्तरिक्षस्य पृष्ठे व्यचस्वतीम् प्रथस्वतीम् भास्वतीं सूरिमतीमा या द्याम् भास्या पृथिवीमोर्वन्तरिक्षमन्तरिक्षं यच्छान्तरिक्षं दृंहान्तरिक्षम् मा हिंसीर्विश्वस्मै प्राणायापानाय व्यानायोदानाय प्रतिष्ठायै चरित्राय वायुस् त्वाभि पातु मह्या स्वस्त्या छर्दिषा

VERSE: 2
शंतमेन तया देवतयाङ्गिरस्वद् ध्रुवा सीद ।
राज्ञ्यसि प्राची दिग् विराड् असि दक्षिणा दिक् सम्राड् असि प्रतीची दिक् स्वराड् अस्य् उदीची दिग् अधिपत्न्यसि बृहती दिग् ।
आयुर् मे पाहि प्राणम् मे पाह्यपानम् मे पाहि व्यानम् मे पाहि चक्षुर् मे पाहि श्रोत्रम् मे पाहि मनो मे जिन्व वाचम् मे पिन्वात्मानम् मे पाहि ज्योतिर् मे यच्छ ॥

4.3.7 अनुवाक 7
बृहतीः इष्टकाः

VERSE: 1
मा छन्दः प्रमा छन्दः प्रतिमा छन्दोऽस्रीविश्छन्दः प्रङ्क्तिश्छन्द उष्णिहा छन्दो बृहती छन्दोऽनुष्टुप् छन्दो विराट् छन्दो गायत्री छन्दस् त्रिष्टुप् छन्दो जगती छन्दः पृथिवी छन्दोऽन्तरिक्षं छन्दो द्यौश्छन्दः समाश्छन्दो नक्षत्राणि छन्दो मनश्छन्दो वाक् छन्दः कृषिश्छन्दो हिरण्यं छन्दो गौश्छन्दोऽजा छन्दोऽश्वश्छन्दः ।
अग्निर् देवता

VERSE: 2
वातो देवता सूर्यो देवता चन्द्रमा देवता वसवो देवता रुद्रा देवताऽऽदित्या देवता विश्वे देवा देवता मरुतो देवता बृहस्पतिर् देवतेन्द्रो देवता वरुणो देवता ।
मूर्धाऽसि राड् ध्रुवाऽसि धरुणा यन्त्र्यसि यमित्रीषे त्वोर्जे त्वा कृष्यै त्वा क्षेमाय त्वा यन्त्री राड् ध्रुवासि धरणी धर्त्र्यसि धरित्र्यायुषे त्वा वर्चसे त्वौजसे त्वा बलाय त्वा ॥

4.3.8 अनुवाक 8
अक्ष्णयास्तोमीया इष्टकाः

VERSE: 1
आशुस् त्रिवृत् ।
भान्तः पञ्चदशः ।
व्योम सप्तदशः
प्रतूर्तिरष्टादशस्
तपो नवदशः ।
अभिवर्तः सविंशः ।
धरुण एकविंशः ।
वर्चो द्वाविंशः
सम्भरणस् त्रयोविंशः ।
योनिश्चतुर्विंशः ।
गर्भाः पञ्चविंशः ।
ओजस् त्रिणवः
क्रतुरेकत्रिंशः
प्रतिष्ठा त्रयस्त्रिंशः ।
ब्रध्नस्य विष्टपं चतुस्त्रिंशः ।
नाकः षट्त्रिंशः ।
विवर्तोऽष्टाचत्वारिंशः ।
धर्त्रश्चतुष्टोमः ॥

4.3.9 अनुवाक 9
अवशिष्टा अक्ष्णयास्तोमीया इष्टकाः

VERSE: 1
अग्नेर् भागोऽसि दीक्षाया आधिपत्यम् ब्रह्म स्पृतं त्रिवृत् स्तोमः ।
इन्द्रस्य भागोऽसि विष्णोराधिपत्यं क्षत्रं स्पृतम् पञ्चदश स्तोमः ।
नृचक्षसाम् भागोऽसि धातुराधिपत्यं जनित्रं स्पृतं सप्तदश स्तोमः ।
मित्रस्य भागोऽसि वरुणस्याधिपत्यं दिवो वृष्टिर्वाता स्पृता एकविंश स्तोमः ।
अदित्यै भागोऽसि पूष्ण आधिपत्यमोज स्पृतं त्रिणव स्तोमः ।
वसूनाम् भागोऽसि

VERSE: 2
रुद्राणामाधिपत्यं चतुष्पात् स्पृतं चतुर्विंश स्तोमः ।
आदित्यानाम् भागोऽसि मरुतामाधिपत्यं गर्भा स्पृताः पञ्चविंश स्तोमः ।
देवस्य सवितुर् भागोऽसि बृहस्पतेराधिपत्यं समीचीर् दिश स्पृताश्चतुष्टोम स्तोमः ।
यावानाम् भागोऽस्ययावानामाधिपत्यम् प्रजा स्पृताश्चतुश्चत्वारिंश स्तोमः ।
ऋभूणाम् भागोऽसि विश्वेषां देवानामाधिपत्यम् भूतं निशान्तं स्पृतं त्रयस्त्रिंश स्तोमः ॥

4.3.10 अनुवाक 10
सृष्टीष्टकाः

VERSE: 1
एकयाऽस्तुवत प्रजा अधीयन्त प्रजापतिरधिपतिरासीत्
तिसृभिरस्तुवत ब्रह्मासृज्यत ब्रह्मणस् पतिरधिपतिरासीत्
पञ्चभिरस्तुवत भूतान्यसृज्यन्त भूतानाम् पतिरधिपतिरासीत्
सप्तभिरस्तुवत सप्तर्षयोऽसृज्यन्त धाताऽधिपतिरासीत् ।
नवभिरस्तुवत पितरोऽसृज्यन्तादितिरधिपत्न्यासीत् ।
एकादशभिरस्तुवतर्तवोऽसृज्यन्तार्तवोऽधिपतिरासीत्
त्रयोदशभिरस्तुवत मासा असृज्यन्त संवत्सरोऽधिपतिः
VERSE: 2
आसीत्
पञ्चदशभिरस्तुवत क्षत्रमसृज्यतेन्द्रोऽधिपतिरासीत्
सप्तदशभिरस्तुवत पशवोऽसृज्यन्त बृहस्पतिरधिपतिरासीत् ।
नवदशभिरस्तुवत शूद्रार्यावसृज्येतामहोरात्रे अधिपत्नी आस्ताम्
एकविंशत्याऽस्तुवतैकशफाः पशवोऽसृज्यन्त वरुणोऽधिपतिरासीत्
त्रयोविंशत्याऽस्तुवत क्षुद्राः पशवोऽसृज्यन्त पूषाधिपतिरासीत्
पञ्चविंशत्याऽस्तुवतारण्याः पशवोऽसृज्यन्त वायुरधिपतिरासीत्
सप्तविंशत्याऽस्तुवत द्यावापृथिवी व्यै

VERSE: 3
तां वसवो रुद्रा आदित्या अनु व्यायन् तेषामाधिपत्यमासीत् ।
नवविंशत्यास्तुवत वनस्पतयोऽसृज्यन्त सोमोऽधिपतिरासीत् ।
एकत्रिंशताऽस्तुवत प्रजा असृज्यन्त यावानां चायावानां चाऽऽधिपत्यमासीत्
त्रयस्त्रिंशताऽस्तुवत भूतान्यशाम्यन् प्रजापतिः परमेष्ठ्यधिपतिरासीत् ॥

4.3.11 अनुवाक 11
व्युष्टीष्टकाः

VERSE: 1
इयमेव सा या प्रथमा व्यौच्छदन्तरस्यां चरति प्रविष्टा । वधूर् जजान नवगज् जनित्री त्रय एनाम् महिमानः सचन्ते ॥
छन्दस्वती उषसा पेपिशाने समानं योनिमनु संचरत्नी । सूर्यपत्नी वि चरतः प्रजानती केतुं कृण्वाने अजरे भूरिरेतसा ॥
ऋतस्य पन्थामनु तिस्र आऽगुस् त्रयो घर्मासो अनु ज्योतिषाऽऽऽगुः । प्रजामेका रक्षत्य् ऊर्जमेका

VERSE: 2
व्रतमेका रक्षति देवयूनाम् ॥
चतुष्टोमो अभवद् या तुरीया यज्ञस्य पक्षाव् ऋषयो भवन्ती । गायत्रीं त्रिष्टुभं जगतीमनुष्टुभम् बृहदर्कं युञ्जानाः सुवराभरन्न् इदम् ॥
पञ्चभिर् धाता वि दधाविदं यत् तासां स्वसॄरजनयत् पञ्चपञ्च । तासामु यन्ति प्रयवेण पञ्च नाना रूपाणि क्रतवो वसानाः ॥
त्रिंशत् स्वसार उप यन्ति निष्कृतं समानं केतुम् प्रतिमुञ्चमानाः

VERSE: 3
ऋतूंस् तन्वते कवयः प्रजानतीर् मध्येछन्दसः परि यन्ति भास्वतीः ॥
ज्योतिष्मती प्रति मुञ्चते नभो रात्री देवी सूर्यस्य व्रतानि । वि पश्यन्ति पशवो जायमाना नानारूपा मातुरस्या उपस्थे ॥
एकाष्टका तपसा तप्यमाना जजान गर्भम् महिमानमिन्द्रम् । तेन दस्यून् व्यसहन्त देवा हन्तासुराणामभवच् छचीभिः ॥
अनानुजामनुजाम् मामकर्त सत्यं वदन्त्यन्विच्छ एतत् । भूयासम्

VERSE: 4
अस्य सुमतौ यथा यूयमन्या वो अन्यामति मा प्र युक्त ॥
अभून्मम सुमतौ विश्ववेदा आष्ट प्रतिष्ठामविदद्धि गाधम् । भूयासमस्य सुमतौ यथा यूयमन्या वो अन्यामति मा प्र युक्त ॥
पञ्च व्युष्टीरनु पञ्च दोहा गाम् पञ्चनाम्नीम् ऋतवोऽनु पञ्च । पञ्च दिशः पञ्चदशेन क्लृप्ताः समानमूर्ध्नीरभि लोकमेकम् ॥

VERSE: 5
ऋतस्य गर्भः प्रथमा व्यूषुष्यपामेका महिमानम् बिभर्ति । सूर्यस्यैका चरति निष्कृतेषु घर्मस्यैका सवितैकां नि यच्छति ॥
या प्रथमा व्यौच्छत् सा धेनुरभवद् यमे । सा नः पयमस्वती धुक्ष्वोत्तरामुत्तरां समाम् ॥
शुक्रर्षभा नभसा ज्योतिषागाद् विश्वरूपा शबलीरग्निकेतुः । समानमर्थं स्वपस्यमाना बिभ्रती जरामजर उष आऽगाः ॥
ऋतूनाम् पत्नी प्रथमेयमागादह्नां नेत्री जनित्री प्रजानाम् । एका सती बहुधोषो व्य् उच्छस्यजीर्णा त्वं जरयसि सर्वमन्यत् ॥

4.3.12 अनुवाक 12
असपत्ना इष्टकाः

VERSE: 1
अग्ने जातान् प्र णुदा नः सपत्नान् प्रत्यजाताञ् जातवेदो नुदस्व । अस्मे दीदिहि सुमना अहेडन् तव स्यां शर्मन् त्रिवरूथ उद्भित् ॥
सहसा जातान् प्र णुदा नः सपत्नान् प्रत्यजाताञ् जातवेदो नुदस्व । अधि नो ब्रूहि सुमनस्यमानो वयं स्याम प्र णुदा नः सपत्नान् ॥
चतुश्चत्वारिंश स्तोमो वर्चो द्रविणम् ।
षोडश स्तोम ओजो द्रविणम्
पृथिव्याः पुरीषमसि

VERSE: 2
अप्सो नाम ।
एवश्छन्दो वरिवश्छन्दः शम्भूश्छन्दः परिभूश्छन्द आच्छच् छन्दो मनश्छन्दो व्यचश्छन्दः सिन्धुश्छन्दः समुद्रं छन्दः सलिलं छन्दः संयच् छन्दो वियच् छन्दो बृहच् छन्दो रथंतरं छन्दो निकायश्छन्दो विवधश्छन्दो गिरश्छन्दो भ्रजश्छन्दः सष्टुप् छन्दोऽनुष्टुप् छन्दः ककुच् छन्दस् त्रिककुच् छन्दः काव्यं छन्दोऽङ्कुपं छन्दः

VERSE: 3
पदपङ्क्तिश्छन्दोऽक्षरपङ्क्तिश्छन्दो विष्टारपङ्क्तिश्छन्दः क्षुरो भृज्वाञ् छन्दः प्रच्छच् छन्दः पक्षश्छन्द एवश्छन्दो वरिवश्छन्दो वयश्छन्दो वयस्कृच् छन्दो विशालं छन्दो विष्पर्धाश्छन्दश्छदिश्छन्दो दूरोहणं छन्दस् तन्द्रं छन्दोऽङ्काङ्कं छन्दः ॥

4.3.13 अनुवाक 13
चातुर्मास्येषु साकमेधे याज्यानुवाक्याः

VERSE: 1
अग्निर् वृत्राणि जङ्घनद् द्रविणस्युर्विपन्यया । समिद्धः शुक्र आहुतः ॥
त्वं सोमासि सत्पतिस् त्वं राजोत वृत्रहा । त्वम् भद्रो असि क्रतुः ॥
भद्रा ते अग्ने स्वनीक संदृग् घोरस्य सतो विषुणस्य चारुः । न यत् ते शोचिस् तमसा वरन्त न ध्वस्मानस् तनुवि रेप आ धुः ॥
भद्रं ते अग्ने सहसिन्ननीकमुपाक आ रोचते सूर्यस्य ।

VERSE: 2
रुशद् दृशे ददृशे नक्तया चिदरूक्षितं दृश आ रूपे अन्नम् ॥
सैनानीकेन सुविदत्रो अस्मे यष्टा देवां आयजिष्ठः स्वस्ति । अदब्धो गोपा उत नः परस्पा अग्ने द्युमदुत रेवद् दिदीहि ॥
स्वस्ति नो दिवो अग्ने पृथिव्या विश्वायुर् धेहि यजथाय देव । यत् सीमहि दिविजात प्रशस्तं तदस्मासु द्रविणं धेहि चित्रम् ॥
यथा होतर् मनुषो

VERSE: 3
देवताता यज्ञेभिः सूनो सहसो यजासि । एवा नो अद्य समना समानान् उशन्नग्न उशतो यक्षि देवान् ॥
अग्निमीडे पुरोहितं यज्ञस्य देवम् ऋत्विजम् । होतारं रत्नधातमम् ॥
वृषा सोम द्युमां असि वृषा देव वृषव्रतः । वृषा धर्माणि दधिषे ॥
सांतपना इदं हविर् मरुतस् तज् जुजुष्टन । युष्माकोती रिशादसः ॥
यो नो मर्तो वसवो दुर्हृणायुस् तिरः सत्यानि मरुतो

VERSE: 4
जिघांसात् । द्रुहः पाशम् प्रति स मुचीष्ट तपिष्ठेन तपसा हन्तना तम् ॥
संवत्सरीणा मरुतः स्वर्का उरुक्षयाः सगणा मानुषेषु । तेऽस्मत् पाशान् प्र मुञ्चन्त्वंहसः सांतपना मदिरा मादयिष्णवः ॥
पिप्रीहि देवां उशतो यविष्ठ विद्वां ऋतूंर् ऋतुपते यजेह । ये दैव्या ऋत्विजस् तेभिरग्ने त्वं होतृणामस्यायजिष्ठः ॥
अग्ने यदद्य विशो अध्वरस्य होतः पावक

VERSE: 5
शोचे वेष् ट्वं हि यज्वा । ऋता यजासि महिना वि यद् भूर् हव्या वह यविष्ठ या ते अद्य ॥
अग्निना रयिमश्नवत् पोषमेव दिवेदिवे । यशसं वीरवत्तमम् ॥
गयस्फानो अमीवहा वसुवित् पुष्टिवर्धनः । सुमित्रः सोम नो भव ॥
गृहमेधास आ गत मरुतो माप भूतन । प्रमुञ्चन्तो नो अंहसः ॥
पूर्वीभिर् हि ददाशिम शरद्भिर् मरुतो वयम् । महोभिः

VERSE: 6
चर्षणीनाम् ॥
प्र बुध्निया ईरते वो महांसि प्र णामानि प्रयज्यवस् तिरध्वम् । सहस्रियं दम्यम् भागमेतं गृहमेधीयम् मरुतो जुषध्वम् ॥
उप यमेति युवतिः सुदक्षं दोषा वस्तोर् हविष्मती घृताची । उप स्वैनमरमतिर्वसूयुः ॥
इमो अग्ने वीततमानि हव्याऽजस्रो वक्षि देवतातिमच्छ । प्रति न ईं सुरभीणि वियन्तु ॥
क्रीडं वः शर्धो मारुतमनर्वाणं रथेशुभम् ।

VERSE: 7
कण्वा अभि प्र गायत ॥
अत्यासो न ये मरुतः स्वञ्चो यक्षदृशो न शुभयन्त मर्याः । ते हर्म्येष्ठाः शिशवो न शुभ्रा वत्सासो न प्रक्रीडिनः पयोधाः ॥
प्रैषामज्मेषु विथुरेव रेजते भूमिर्यामेषु यद् ध युञ्जते शुभे । ते क्रीडयो धुनयो भ्राजदृष्टयः स्वयम् महित्वम् पनयन्त धूतयः ॥
उपह्वरेषु यदचिध्वं ययिं वय इव मरुतः केन

VERSE: 8
चित् पथा । श्चोतन्ति कोशा उप वो रथेष्वा घृतमुक्षता मधुवर्णमर्चते ॥
अग्निमग्निं हवीमभिः सदा हवन्त विश्पतिम् । हव्यवाहम् पुरुप्रियम् ॥
तं हि शश्वन्त ईडते स्रुचा देवं घृतश्चुता । अग्निं हव्याय वोढवे ॥
इन्द्राग्नी रोचना दिवः
श्नथद् वृत्रम्
इन्द्रं वो विश्वतस् परि ।
इन्द्रं नरः ।
विश्वकर्मन् हविषा वावृधानः ।
विश्वकर्मन् हविषा वर्धनेन ॥



4.4 प्रपाठक: 4
4.4.1 अनुवाक 1
स्तोमभागा इष्टकाः

VERSE: 1
रश्मिरसि क्षयाय त्वा क्षयं जिन्व प्रेतिरसि धर्माय त्वा धर्मं जिन्वान्वितिरसि दिवे त्वा दिवं जिन्व संधिरस्यन्तरिक्षाय त्वाऽन्तरिक्षं जिन्व प्रतिधिरसि पृथिव्यै त्वा पृथिवीं जिन्व विष्टम्भोऽसि वृष्ट्यै त्वा वृष्टिं जिन्व प्रवाऽस्यह्ने त्वाऽहर् जिन्व ।
अनुवाऽसि रात्रियै त्वा रात्रिं जिन्वोशिग् असि

VERSE: 2
वसुभ्यस् त्वा वसूञ् जिन्व प्रकेतोऽसि रुद्रेभ्यस्त्वा रुद्राञ्जिन्व सुदीतिरस्यादित्येभ्यस्त्वाऽऽदित्याञ्जिनवौजोऽसि पितृभ्यस्त्वा पितॄञ्जिन्व तन्तुरसि प्रजाभ्यस् त्वा प्रजा जिन्व पृतनाषाड् असि पशुभ्यस् त्वा पशूञ् जिन्व
रेवदस्य् ओषधीभ्यस् त्वौषधीर् जिन्वाभिजिदसि युक्तग्रावेन्द्राय त्वेन्द्रं जिन्वाधिपतिरसि प्राणाय

VERSE: 3
त्वा प्राणं जिन्व यन्ताऽस्यपानाय त्वाऽपानं जिन्व संसर्पोऽसि चक्षुषे त्वा चक्षुर् जिन्व वयोधा असि श्रोत्राय त्वा श्रोत्रं जिन्व त्रिवृदसि
प्रवृदसि संवृदसि विवृदसि संरोहोऽसि नीरोहोऽसि प्ररोहोऽसि अनुरोहोऽसि
वसुकोऽसि वेषश्रिरसि वस्यष्टिरसि ॥

4.4.2 अनुवाक 2
नाकसदा इष्टकाः

VERSE: 1
राज्ञ्यसि प्राची दिग् वसवस् ते देवा अधिपतयोऽग्निर् हेतीनाम् प्रतिधर्ता त्रिवृत् त्वा स्तोमः पृथिव्यां श्रयत्वाज्यमुक्थमव्यथयत् स्तभ्नातु रथंतरं साम प्रतिष्ठित्यै
विराड् असि दक्षिणा दिग् रुद्रास् ते देवा अधिपतय इन्द्रो हेतीनाम् प्रतिधर्ता पञ्चदशस् त्वा स्तोमः पृथिव्यां श्रयतु प्रउगमुक्थमव्यथयत् स्तभ्नातु बृहत् साम प्रतिष्ठित्यै
सम्राड् असि प्रतीची दिक्

VERSE: 2
आदित्यास् ते देवा अधिपतयः सोमो हेतीनाम् प्रतिधर्ता सप्तदशस् त्वा स्तोमः पृथिव्यां श्रयतु मरुत्वतीयमुक्थमव्यथयत् स्तभ्नातु वैरूपं साम प्रतिष्ठित्यै
स्वराड् अस्य् उदीची दिग् विश्वे ते देवा अधिपतयो वरुणो हेतीनाम् प्रतिधर्तैकविंशस् त्वा स्तोमः पृथिव्यां श्रयतु निष्केवल्यमुक्थमव्यथयत् स्तभ्नातु वैराजं साम प्रतिष्ठित्यै ।
अधिपत्न्यसि बृहती दिङ् मरुतस् ते देवा अधिपतयः

VERSE: 3
बृहस्पतिर् हेतीनाम् प्रतिधर्ता त्रिणवत्रयस्त्रिंशौ त्वा स्तोमौ पृथिव्यां श्रयतां वैश्वदेवाग्निमारुते उक्थे अव्यथयन्ती स्तभ्नीतां शाक्वररैवते सामनी प्रतिष्ठित्यै ।
अन्तरिक्षायर्षयस् त्वा प्रथमजा देवेषु दिवो मात्रया वरिणा प्रथन्तु विधर्ता चायमधिपतिश्च ते त्वा सर्वे संविदाना नाकस्य पृष्ठे सुवर्गे लोके यजमानं च सादयन्तु ॥

4.4.3 अनुवाक 3
चोडा इष्टकाः

VERSE: 1
अयम् पुरो हरिकेशः सूर्यरश्मिस् तस्य रथगृत्सश्च रथौजाश्च सेनानिग्रामण्यौ पुञ्जिकस्थला च कृतस्थला चाप्सरसौ यातुधाना हेती रक्षांसि प्रहेतिः ।
अयं दक्षिणा विश्वकर्मा तस्य रथस्वनश्च रथेचित्रश्च सेनानिग्रामण्यौ मेनका च सहजन्या चाप्सरसौ दङ्क्ष्णवः पशवो हेतिः पौरुषेयो वधः प्रहेतिः ।
अयम् पश्चाद् विश्वव्यचास् तस्य रथेप्रोतश्चासमरथश्च सेनानिग्रामण्यौ प्रम्लोचन्ती च

VERSE: 2
अनुम्लोचन्ती चाप्सरसौ सर्पा हेतिर् व्याघ्राः प्रहेतिः ।
अयमुत्तरात् संयद्वसुस् तस्य सेनजिच् च सुषेणश्च सेनानिग्रामण्यौ विश्वाची च घृताची चाप्सरसावापो हेतिर्वातः प्रहेतिः ।
अयमुपर्यर्वाग्वसुस् तस्य तार्क्ष्यश्चारिष्टनेमिश्च सेनानिग्रामण्यावुर्वशी च पूर्वचित्तिश्चाप्सरसौ विद्युद् धेतिरवस्फूर्जन् प्रहेतिस्
तेभ्यो नमस् ते नो मृडयन्तु ते यं

VERSE: 3
द्विष्मो यश्च नो द्वेष्टि तं वो जम्भे दधामि ।
आयोस् त्वा सदने सादयाम्यवतश्छायायां नमः समुद्राय नमः समुद्रस्य चक्षसे
परमेष्ठी त्वा सादयतु दिवः पृष्ठे व्यचस्वतीम् प्रथस्वतीं विभूमतीम् प्रभूमतीम् परिभूमतीं दिवं यच्छ दिवं दृंह दिवम् मा हिंसीर्विश्वस्मै प्राणायापानाय व्यानायोदानाय प्रतिष्ठायै चरित्राय सूर्यस् त्वाऽभि पातु मह्या स्वस्त्या

VERSE: 3
छर्दिषा शंतमेन तया देवतयाऽङ्गिरस्वद् ध्रुवा सीद
प्रोथदश्वो न यवसे अविष्यन् यदा महः संवरणाद् व्यस्था । आदस्य् वातो अनु वाति शोचिरध स्म ते व्रजनं कृष्णमस्ति ॥

4.4.4 अनुवाक 4
छन्द इष्टकाः

VERSE: 1
अग्निर् मूर्धा दिवः ककुत् पतिः पृथिव्या अयम् । अपां रेतांसि जिन्वति ॥
त्वामग्ने पुष्करादध्यथर्वा निरमन्थत । मूर्ध्नो विश्वस्य वाघतः ॥
अयमग्निः सहस्रिणो वाजस्य शतिनस् पतिः । मूर्धा कवी रयीणाम् ॥
भुवो यज्ञस्य रजसश्च नेता यत्रा नियुद्भिः सचसे शिवाभिः । दिवि मूर्धानं दधिषे सुवर्षां जिह्वामग्ने चकृषे हव्यवाहम् ॥
अबोध्यग्निः समिधा जनानाम्

VERSE: 2
प्रति धेनुमिवायतीमुषासम् । यह्वा इव प्र वयामुज्जिहानाः प्र भानवः सिस्रते नाकमच्छ ॥
अवोचाम कवये मेध्याय वचो वन्दारु वृषभाय वृष्णे । गविष्ठिरो नमसा स्तोममग्नौ दिवीव रुक्ममुर्व्यञ्चमश्रेत् ॥
जनस्य गोपा अजनिष्ट जागृविरग्निः सुदक्षः सुविताय नव्यसे । घृतप्रतीको बृहता दिविस्पृशा द्युमद् वि भाति भरतेभ्यः शुचिः ॥
त्वामग्ने अङ्गिरसः ॥

VERSE: 3
गुहा हितमन्वविन्दञ् छिश्रियाणं वनेवने । स जायसे मथ्यमानः सहो महत् त्वामाहुः सहसस् पुत्रमङ्गिरः ॥
यज्ञस्य केतुम् प्रथमम् पुरोहितमग्निं नरस् त्रिषधस्थे समिन्धते । इन्द्रेण देवैः सरथं स बर्हिषि सीदन् नि होता यजथाय सुक्रतुः ॥
त्वां चित्रश्रवस्तम हवन्ते विक्षु जन्तवः । शोचिष्केशम् पुरुप्रियाग्ने हव्याय वोढवे ॥
सखायः सं वः सम्यञ्चमिषम्

VERSE: 4
स्तोमं चाग्नये । वर्षिष्ठाय क्षितीनामूर्जो नप्त्रे सहस्वते ॥
संसमिद् युवसे वृषन्नग्ने विश्वान्यर्य आ । इडस् पदे समिध्यसे स नो वसून्या भर ॥
एना वो अग्निं नमसोर्जो नपातमा हुवे । प्रियं चेतिष्ठमरतिं स्वध्वरं विश्वस्य दूतममृतम् ॥
स योजते अरुषो विश्वभोजसा स दुद्रवत् स्वाहुतः । सुब्रह्मा यज्ञः सुशमी

VERSE: 5
वसूनां देवं राधो जनानाम् ॥
उदस्य शोचिरस्थादाजुह्वानस्य मीढुषः । उद् धूमासो अरुषासो दिविस्पृशः समग्निमिन्धते नरः ॥
अग्ने वाजस्य गोमत ईशानः सहसो यहो । अस्मे धेहि जातवेदो महि श्रवः ॥
स इधानो वसुष् कविरग्निरीडेन्यो गिरा । रेवदस्मभ्यम् पुर्वणीक दीदिहि ॥
क्षपो राजन्न् उत त्मनाग्ने वस्तोरुतोषसः । स तिग्मजम्भ

VERSE: 6
रक्षसो दह प्रति ॥
आ ते अग्न इधीमहि द्युमन्तं देवाजरम् । यद् ध स्या ते पनीयसी समिद् दीदयति द्यवीषं स्तोतृभ्य आ भर ॥
आ ते अग्न ऋचा हविः शुक्रस्य ज्योतिषस् पते । सुश्चन्द्र दस्म विश्पते हव्यवाट् तुभ्यं हूयत इषं स्तोतृभ्य आ भर ॥
उभे सुश्चन्द्र सर्पिषो दर्वी श्रीणीष आसनि । उतो न उत् पुपूर्याः

VERSE: 7
उक्थेषु शवसस् पत इषं स्तोतृभ्य आ भर ॥
अग्ने तमद्याश्वं न स्तोमैः क्रतुं न भद्रं हृदिस्पृशम् । ऋध्यामा त ओहैः ॥
अधा ह्यग्ने क्रतोर् भद्रस्य दक्षस्य साधोः । रथीर् ऋतस्य बृहतो बभूथ ॥
आभिष् टे अद्य गीर्भिर् गृणन्तोऽग्ने दाशेम । प्र ते दिवो न स्तनयन्ति शुष्माः ॥
एभिर् नो अर्कैर् भवा नो अर्वाङ्

VERSE: 8
सुवर् न ज्योतिः । अग्ने विश्वेभिः सुमना अनीकैः ॥
अग्निं होतारम् मन्ये दास्वन्तम् वसोः सूनुं सहसो जातवेदसम् । विप्रं न जातवेदसम् ॥
य ऊर्ध्वया स्वध्वरो देवो देवाच्या कृपा । घृतस्य विभ्राष्टिमनु शुक्रशोचिष आजुह्वानस्य सर्पिषः ॥
अग्ने त्वम् नो अन्तमः । उत त्राता शिवो भव वरूथ्यः ॥
तं त्वा शोचिष्ठ दीदिवः । सुम्नाय नूनमीमहे सखिभ्यः ॥
वसुरग्निर्वसुश्रवाः । अच्छा नक्षि द्युमत्तमो रयिं दाः ॥

4.4.5 अनुवाक 5
सयुजादय इष्टकाः

VERSE: 1
इन्द्राग्निभ्यां त्वा सयुजा युजा युनज्म्याघाराभ्यां तेजसा वर्चसोक्थेभिः स्तोमेभिश्छन्दोभी रय्यै पोषाय सजातानाम् मध्यमस्थेयाय मया त्वा सयुजा युजा युनज्मि ।
अम्बा दुला नितत्निरभ्रयन्ती मेघयन्ती वर्षयन्ती चुपुणीका नामासि प्रजापतिना त्वा विश्वाभिर् धीभिरुप दधामि
पृथिव्य् उदपुरमन्नेन विष्टा मनुष्यास् ते गोप्तारोऽग्निर्वियत्तोऽस्यां तामहम् प्र पद्ये सा

VERSE: 2
मे शर्म च वर्म चास्तु ।
अधिद्यौरन्तरिक्षम् ब्रह्मणा विष्टा मरुतस् ते गोप्तारो वायुर्वियत्तोऽस्यां तामहम् प्र पद्ये सा मे शर्म च वर्म चास्तु
द्यौरपराजिताऽमृतेन विष्टाऽऽदित्यास् ते गोप्तारः सूर्यो वियत्तोऽस्यां तामहम् प्र पद्ये सा मे शर्म च वर्म चास्तु ॥

4.4.6 अनुवाक 6
विश्वज्योतिराद्या इष्टकाः

VERSE: 1
बृहस्पतिस् त्वा सादयतु पृथिव्याः पृष्ठे ज्योतिष्मतीं विश्वस्मै प्राणायापानाय विश्वं ज्योतिर्यच्छाग्निस् तेऽधिपतिः ।
विश्वकर्मा त्वा सादयत्वन्तरिक्षस्य पृष्ठे ज्योतिष्मतीं विश्वस्मै प्राणायापानाय विश्वं ज्योतिर्यच्छ वायुस् तेऽधिपतिः
प्रजापतिस् त्वा सादयतु दिवः पृष्ठे ज्योतिष्मतीं विश्वस्मै प्राणायापानाय विश्वं ज्योतिर्यच्छ परमेष्ठी तेऽधिपतिः
पुरोवातसनिरस्यभ्रसनिरसि विद्युत्सनिः

VERSE: 2
असि स्तनयित्नुसनिरसि वृष्टिसनिरसि ।
अग्नेर्यान्यसि देवानामग्नेयान्यसि
वायोर्यान्यसि देवानां वायोयान्यसि ।
अन्तरिक्षस्य यान्यसि देवानामन्तरिक्षयान्यसि ।
अन्तरिक्षमस्यन्तरिक्षाय त्वा
सलिलाय त्वा सर्णीकाय त्वा सतीकाय त्वा केताय त्वा प्रचेतसे त्वा विवस्वते त्वा दिवस् त्वा ज्योतिष आदित्येभ्यस् त्वा ।
ऋचे त्वा रुचे त्वा द्युते त्वा भासे त्वा ज्योतिषे त्वा
यशोदां त्वा यशसि तेजोदां त्वा तेजसि पयोदां त्वा पयसि वर्चोदां त्वा वर्चसि द्रविणोदां त्वा द्रविणे सादयामि तेनर्षिणा तेन ब्रह्मणा तया देवतयाऽङ्गिरस्वद् ध्रुवा सीद ॥

4.4.7 अनुवाक 7
भूयस्कृदादीष्टकाः

VERSE: 1
भूयस्कृदसि वरिवस्कृदसि प्राच्यस्य् ऊर्ध्वास्यन्तरिक्षसदस्यन्तरिक्षे सीद ।
अप्सुषदसि श्येनसदसि गृध्रसदसि सुपर्णसदसि नाकसदसि
पृथिव्यास् त्वा द्रविणे सादयाम्यन्तरिक्षस्य त्वा द्रविणे सादयामि दिवस् त्वा द्रविणे सादयामि दिशां त्वा द्रविणे सादयामि द्रविणोदां त्वा द्रविणे सादयामि
प्राणम् मे पाह्यपानम् मे पाहि व्यानम् मे

VERSE: 2
पाह्यायुर् मे पाहि विश्वायुर् मे पाहि सर्वायुर् मे पाहि ।
अग्ने यत् ते परं हृन् नाम तावेहि सं रभावहै पाञ्चजन्येष्वप्येध्यग्ने
यावा अयावा एवा ऊमाः सब्दः सगरः सुमेकः ॥

4.4.8 अनुवाक 8
इन्द्रतन्वाख्या इष्टकाः

VERSE: 1
अग्निना विश्वाषाट्
सूर्येण स्वराट्
क्रत्वा शचीपतिः ।
ऋषभेण त्वष्टा
यज्ञेन मघवान्
दक्षिणया सुवर्गः ।
मन्युना वृत्रहा
सौहार्द्येन तनूधा ।
अन्नेन गयः
पृथिव्याऽसनोत् ।
ऋग्भिरन्नादः ।
वषट्कारेण ऋद्धः
साम्ना तनूपाः ।
विराजा ज्योतिष्मान्
ब्रह्मणा सोमपाः ।
गोभिर्यज्ञं दाधार क्षत्रेण मनुष्यान्
अश्वेन च रथेन च वज्री ।
ऋतुभिः प्रभुः
संवत्सरेण परिभूस्
तपसाऽनाधृष्टः
सूर्यः सन् तनूभिः ॥

4.4.9 अनुवाक 9
यज्ञतन्वाक्या इष्टकाः

VERSE: 1
प्रजापतिर् मनसा ।
अन्धोऽच्छेतः ।
धाता दीक्षायाम् ।
सविता भृत्याम्
पूषा सोमक्रयण्याम् ।
वरुण उपनद्धः ।
असुरः क्रीयमाणः ।
मित्रः क्रीतः
शिपिविष्ट आसादितः ।
नरंधिषः प्रोह्यमाणः ।
अधिपतिरागतः
प्रजापतिः प्रणीयमानः ।
अग्निराग्नीध्रे
बृहस्पतिराग्नीध्रात् प्रणीयमानः ।
इन्द्रो हविर्धाने ।
अदितिरासादितः ।
विष्णुरुपावह्रियमाणः ।
अथर्वोपोत्तः ।
यमोऽभिषुतः ।
अपूतपा आधूयमानः ।
वायुः पूयमानः ।
मित्रः क्षीरश्रीः ।
मन्थी सक्तुश्रीः ।
वैश्वदेव उन्नीतः ।
रुद्र
VERSE: 2
आहुतः ।
वायुरावृत्तः ।
नृचक्षाः प्रतिख्यातः ।
भक्ष आगतः
पितृणां नाराशंसः ।
असुरात्तः
सिन्धुरवभृथमवप्रयन् ।
समुद्रोऽवगतः
सलिलः प्रप्लुतः
सुवरुदृचं गतः ॥

4.4.10 अनुवाक 10
नक्षत्रेष्टकाः
 a
VERSE: 1
कृत्तिका नक्षत्रमग्निर्देवताऽग्ने रुचः स्थ प्रजापतेर्धातुः सोमस्यर्चे त्वा रुचे त्वा द्युते त्वा भासे त्वा ज्योतिषे त्वा
रोहिणी नक्षत्रम् प्रजापतिर्देवता मृगशीर्षं नक्षत्रं सोमो देवताऽऽर्द्रा नक्षत्रं रुद्रो देवता पुनर्वसू नक्षत्रमदितिर्देवता तिष्यो नक्षत्रम् बृहस्पतिर्देवताऽऽश्रेषा नक्षत्रं सर्पा देवता मघा नक्षत्रम् पितरो देवता फल्गुनी नक्षत्रम्

VERSE: 2
अर्यमा देवता फल्गुनी नक्षत्रम् भगो देवता हस्तो नक्षत्रं सविता देवता चित्रा नक्षत्रमिन्द्रो देवता स्वाती नक्षत्रं वायुर्देवता विशाखे नक्षत्रमिन्द्राग्नी देवता अनूराधा नक्षत्रम् मित्रो देवता रोहिणी नक्षत्रमिन्द्रो देवता विचृतौ नक्षत्रम् पितरो देवताऽषाढा नक्षत्रमापो देवताऽषाढा नक्षत्रं विश्वे देवा देवता श्रोणा नक्षत्त्रं विष्णुर्देवता श्रविष्ठा नक्षत्रं वसवो

VERSE: 3
देवता शतभिषङ् नक्षत्रमिन्द्रो देवता प्रोष्ठपदा नक्षत्रमज एकपाद् देवता प्रोष्ठपदा नक्षत्रमहिर् बुध्नियो देवता रेवती नक्षत्रम् पूषा देवताऽश्वयुजौ नक्षत्रमश्विनौ देवताऽपभरणीर्नक्षत्रं यमो देवता
पूर्णा पश्चाद्यत्ते देवा अदधुः ॥

4.4.11 अनुवाक 11
ऋतव्या इष्टकाः

VERSE: 1
मधुश्च माधवश्च वासन्तिकाव् ऋतू
शुक्रश्च शुचिश्च ग्रीष्माव् ऋतू
नभश्च नभस्यश्च वार्षिकाव् ऋतू
इषश्चोर्जश्च शारदाव् ऋतू
सहश्च सहस्यश्च हैमन्तिकाव् ऋतू
तपश्च तपस्यश्च शैशिराव् ऋतू
अग्नेरन्तःश्लेषोऽसि कल्पेतां द्यावापृथिवी कल्पन्तामाप ओषधीः कल्पन्तामग्नयः पृथङ् मम ज्यैष्ठ्याय सव्रताः

VERSE: 2
येऽग्नयः समनसोऽन्तरा द्यावापृथिवी शैशिराव् ऋतू अभि कल्पमाना इन्द्रमिव देवा अभि सं विशन्तु
संयच् च प्रचेताश्चाग्नेः सोमस्य सूर्यस्य ।
उग्रा च भीमा च पितृणां यमस्येन्द्रस्य
ध्रुवा च पृथिवी च देवस्य सवितुर् मरुतां वरुणस्य
धर्त्री च धरित्री च मित्रावरुणयोर् मित्रस्य धातुः
प्राची च प्रतीची च वसूनां रुद्राणाम्

VERSE: 3
आदित्यानाम् ।
ते तेऽधिपतयस् तेभ्यो नमस् ते नो मृडयन्तु ते यं द्विष्मो यश्च नो द्वेष्टि तं वो जम्भे दधामि
सहस्रस्य प्रमा असि सहस्रस्य प्रतिमा असि सहस्रस्य विमा असि सहस्रस्योन्मा असि साहस्रोऽसि सहस्राय त्वा ।
इमा मे अग्न इष्टका धेनवः सन्त्वेका च शतं च सहस्रं चायुतं च

VERSE: 4
नियुतं च प्रयुतं चार्बुदं च न्यर्बुदं च समुद्रश्च मध्यं चान्तश्च परार्धश्चेमा मे अग्न इष्टका धेनवः सन्तु षष्टिः सहस्रमयुतमक्षीयमाणा ऋतस्था स्थर्तावृधो घृतश्चुतो मधुश्चुत ऊर्जस्वतीः स्वधाविनीस् ता मे अग्न इष्टका धेनवः सन्तु विराजो नाम कामदुघा अमुत्रामुष्मिम्̐ लोके ॥

4.4.12 अनुवाक 12
अश्वमेधे याज्यानुवाक्याः

VERSE: 1
समिद् दिशामाशया नः सुवर्विन् मधोरतो माधवः पात्वस्मान् । अग्निर् देवो दुष्टरीतुरदाभ्य इदं क्षत्रं रक्षतु पात्वस्मान् ॥
रथंतरं सामभिः पात्वस्मान् गायत्री छन्दसां विश्वरूपा । त्रिवृन् नो विष्ठया स्तोमो अह्नां समुद्रो वात इदमोजः पिपर्तु ॥
उग्रा दिशामभिभूतिर्वयोधाः शुचिः शुक्रे अहन्य् ओजसीना । इन्द्राधिपतिः पिपृतादतो नो महि

VERSE: 2
क्षत्रं विश्वतो धारयेदम् ॥
बृहत् साम क्षत्रभृद् वृद्धवृष्णियं त्रिष्टुभौजः शुभितमुग्रवीरम् । इन्द्र स्तोमेन पञ्चदशेन मध्यमिदं वातेन सगरेण रक्ष ॥
प्राची दिशां सहयशा यशस्वती विश्वे देवाः प्रावृषाह्नां सुवर्वती । इदं क्षत्रं दुष्टरमस्त्व् ओजोऽनाधृष्टं सहस्रियं सहस्वत् ॥
वैरूपे सामन्न् इह तच् छकेम जगत्यैनं विक्ष्वा वेशयामः । विश्वे देवाः सप्तदशेन

VERSE: 3
वर्च इदं क्षत्रं सलिलवातमुग्रम् ॥
धर्त्री दिशां क्षत्रमिदं दाधारोपस्थाऽऽशानाम् मित्रवदस्त्व् ओजः । मित्रावरुणा शरदाऽह्नां चिकित्नू अस्मै राष्ट्राय महि शर्म यच्छतम् ॥
वैराजे सामन्नधि मे मनीषाऽनुष्टुभा सम्भृतं वीर्यं सहः । इदं क्षत्रम् मित्रवदार्द्रदानु मित्रावरुणा रक्षतमाधिपत्यैः ॥
सम्राड् दिशां सहसाम्नी सहस्वत्य् ऋतुर् हेमन्तो विष्ठया नः पिपर्तु । अवस्युवाताः

VERSE: 4
बृहतीर् नु शक्वरीरिमं यज्ञमवन्तु नो घृताचीः ॥
सुवर्वती सुदुघा नः पयस्वती दिशां देव्यवतु नो घृताची । त्वं गोपाः पुरएतोत पश्चाद् बृहस्पते याम्यां युङ्ग्धि वाचम् ॥
ऊर्ध्वा दिशां रन्तिराशौषधीनां संवत्सरेण सविता नो अह्नाम् । रेवत् सामातिछन्दा उ छन्दोऽजातशत्रुः स्योना नो अस्तु ॥
स्तोमत्रयस्त्रिंशे भुवनस्य पत्नि विवस्वद्वाते अभि नः

VERSE: 5
गृणाहि । घृतवती सवितराधिपत्यैः पयस्वती रन्तिराशा नो अस्तु ॥
ध्रुवा दिशां विष्णुपत्न्यघोराऽस्येशाना सहसो या मनोता । बृहस्पतिर् मातरिश्वोत वायुः संधुवाना वाता अभि नो गृणन्तु ॥
विष्टम्भो दिवो धरुणः पृथिव्या अस्येशाना जगतो विष्णुपत्नी । विश्वव्यचा इषयन्ती सुभूतिः शिवा नो अस्त्वदितिरुपस्थे ॥
वैश्वानरो न ऊत्या
पृष्टो दिवि ।
अनु नोऽद्यानुमतिः ।
अन्विदनुमते त्वम् ।
कया नश्चित्र आ भुवत्
को अद्य युङ्क्ते ॥



4.5 प्रपाठक: 5
4.5.1 अनुवाक 1
शतरुद्रीयहोमः

VERSE: 1
नमस् ते रुद्र मन्यव उतो त इषवे नमः । नमस् ते अस्तु धन्वने बाहुभ्यामुत ते नमः ॥
या त इषुः शिवतमा शिवम् बभूव ते धनुः । शिवा शरव्या या तव तया नो रुद्र मृडय ॥
या ते रुद्र शिवा तनूरघोराऽपापकाशिनी । तया नस् तनुवा शंतमया गिरिशन्ताभि चाकशीहि ॥
यामिषुं गिरिशन्त हस्ते

VERSE: 2
बिभर्ष्यस्तवे । शिवां गिरित्र तां कुरु मा हिंसीः पुरुषं जगत् ॥
शिवेन वचसा त्वा गिरिशाच्छा वदामसि । यथा नः सर्वमिज् जगदयक्ष्मं सुमना असत् ॥
अध्यवोचदधिवक्ता प्रथमो दैव्यो भिषक् । अहींश्च सर्वाञ् जम्भयन्त् सर्वाश्च यातु धान्यः ॥
असौ यस् ताम्रो अरुण उत बभ्रुः सुमङ्गलः । ये चेमां रुद्रा अभितो दिक्षु

VERSE: 3
श्रिताः सहस्रशोऽवैषां हेड ईमहे ॥
असौ योऽवसर्पति नीलग्रीवो विलोहितः । उतैनं गोपा अदृशन्नदृशन्न् उदहार्यः । उतैनं विश्वा भूतानि स दृष्टो मृडयाति नः ॥
नमो अस्तु नीलग्रीवाय सहस्राक्षाय मीढुषे । अथो ये अस्य सत्वानोऽहं तेभ्योऽकरं नमः ॥
प्र मुञ्च धन्वनस् त्वमुभयोरार्त्नियोर् ज्याम् । याश्च ते हस्त इषवः

VERSE: 4
परा ता भगवो वप ॥
अवतत्य धनुस् त्वं सहस्राक्ष शतेषुधे । निशीर्य शल्यानाम् मुखा शिवो नः सुमना भव ॥
विज्यं धनुः कपर्दिनो विशल्यो बाणवां उत । अनेशन्नस्येषव आभुरस्य निषङ्गथिः ॥
या ते हेतिर् मीढुष्टम हस्ते बभूव ते धनुः । तयास्मान् विश्वतस् त्वमयक्ष्मया परि ब्भुज ॥
नमस् ते अस्त्वायुधायानातताय धृष्णवे । उभाभ्यामुत ते नमो बाहुभ्यां तव धन्वने ॥
परि ते धन्वनो हेतिरस्मान् वृणक्तु विश्वतः । अथो य इषुधिस् तवारे अस्मन् नि धेहि तम् ॥

4.5.2 अनुवाक 2
शतरुद्रीयहोमः

VERSE: 1
नमो हिरण्यबाहवे सेनान्ये दिशां च पतये नमः ।
नमो वृक्षेभ्यो हरिकेशेभ्यः पशूनाम् पतये नमः ।
नमः सस्पिञ्जराय त्विषीमते पथीनाम् पतये नमः ।
नमो बभ्लुशाय विव्याधिनेऽन्नानाम् पतये नमः ।
नमो हरिकेशायोपवीतिने पुष्टानाम् पतये नमः ।
नमो भवस्य हेत्यै जगताम् पतये नमः ।
नमो रुद्रायाऽऽतताविने क्षेत्राणाम् पतये नमः ।
नमः सूतायाहन्त्याय वनानाम् पतये नमः ।
नमो

VERSE: 2
रोहिताय स्थपतये वृक्षाणाम् पतये नमः ।
नमो मन्त्रिणे वाणिजाय कक्षाणाम् पतये नमः ।
नमो भुवन्तये वारिवस्कृतायौषधीनाम् पतये नमः ।
नम उच्चैर्घोषायाक्रन्दयते पत्तीनाम् पतये नमः ।
नमः कृत्स्नवीताय धावते सत्वनाम् पतये नमः ॥

4.5.3 अनुवाक 3
शतरुद्रीयहोमः

VERSE: 1
नमः सहमानाय निव्याधिन आव्याधिनीनाम् पतये नमः ।
नमः ककुभाय निषङ्गिणे स्तेनानाम् पतये नमः ।
नमो निषङ्गिण इषुधिमते तस्कराणाम् पतये नमः ।
नमो वञ्चते परिवञ्चते स्तायूनाम् पतये नमः ।
नमो निचेरवे परिचरायारण्यानाम् पतये नमः ।
नमः सृकाविभ्यो जिघांसद्भ्यो मुष्णताम् पतये नमः ।
नमोऽसिमद्भ्यो नक्तं चरद्भ्यः प्रकृन्तानाम् पतये नमः ।
नम उष्णीषिणे गिरिचराय कुलुञ्चानाम् पतये नमः ।
नमः

VERSE: 2
इषुमद्भ्यो धन्वाविभ्यश्च वो नमः ।
नम आतन्वानेभ्यः प्रतिदधानेभ्यश्च वो नमः ।
नम आयच्छद्भ्यो विसृजद्भ्यश्च वो नमः ।
नमोऽस्यद्भ्यो विध्यद्भ्यश्च वो नमः ।
नम आसीनेभ्यः शयानेभ्यश्च वो नमः ।
नमः स्वपद्भ्यो जाग्रद्भ्यश्च वो नमः ।
नमस् तिष्ठद्भ्यो धावद्भ्यश्च वो नमः ।
नमः सभाभ्यः सभापतिभ्यश्च वो नमः ।
नमो अश्वेभ्योऽश्वपतिभ्यश्च वो नमः ॥

4.5.4 अनुवाक 4
शतरुद्रीयहोमः

VERSE: 1
नम आव्याधिनीभ्यो विविध्यन्तीभ्यश्च वो नमः ।
नम उगणाभ्यस् तृंहतीभ्यश्च वो नमः ।
नमो गृत्सेभ्यो गृत्सपतिभ्यश्च वो नमः ।
नमो व्रातेभ्यो व्रातपतिभ्यश्च वो नमः ।
नमो गणेभ्यो गणपतिभ्यश्च वो नमः ।
नमो विरूपेभ्यो विश्वरूपेभ्यश्च वो नमः ।
नमो महद्भ्यः क्षुल्लकेभ्यश्च वो नमः ।
नमो रथिभ्योऽरथेभ्यश्च वो नमः ।
नमो रथेभ्यः

VERSE: 2
रथपतिभ्यश्च वो नमः ।
नमः सेनाभ्यः सेनानिभ्यश्च वो नमः ।
नमः क्षत्तृभ्यः संग्रहीतृभ्यश्च वो नमः ।
नमस् तक्षभ्यो रथकारेभ्यश्च वो नमः ।
नमः कुलालेभ्यः कर्मारेभ्यश्च वो नमः ।
नमः पुञ्जिष्टेभ्यो निषादेभ्यश्च वो नमः ।
नम इषुकृद्भ्यो धन्वकृद्भ्यश्च वो नमः ।
नमो मृगयुभ्यः श्वनिभ्यश्च वो नमः ।
नमः श्वभ्यः श्वपतिभ्यश्च वो नमः ॥

4.5.5 अनुवाक 5
शतरुद्रीयहोमः

VERSE: 1
नमो भवाय च रुद्राय च
नमः शर्वाय च पशुपतये च
नमो नीलग्रीवाय च शितिकण्ठाय च
नमः कपर्दिने च व्युप्तकेशाय च
नमः सहस्राक्षाय च शतधन्वने च
नमो गिरिशाय च शिपिविष्टाय च
नमो मीढुष्टमाय चेषुमते च
नमो ह्रस्वाय च वामनाय च
नमो बृहते च वर्षीयसे च
नमो वृद्धाय च संवृध्वने च

VERSE: 2
नमो अग्रियाय च प्रथमाय च
नम आशवे चाजिराय च
नमः शीघ्रियाय च शीभ्याय च
नम ऊर्म्याय चावस्वन्याय च
नमः स्रोतस्याय च द्वीप्याय च ॥

4.5.6 अनुवाक 6
शतरुद्रीयहोमः

VERSE: 1
नमो ज्येष्ठाय च कनिष्ठाय च
नमः पूर्वजाय चापरजाय च
नमो मध्यमाय चापगल्भाय च
नमो जघन्याय च बुध्नियाय च
नमः सोभ्याय च प्रतिसर्याय च
नमो याम्याय च क्षेम्याय च
नम उर्वर्याय च खल्याय च
नमः श्लोक्याय चावसान्याय च
नमो वन्याय च कक्ष्याय च
0नमः श्रवाय च प्रतिश्रवाय च ॥

VERSE: 2
नम आशुषेणाय चाऽऽशुरथाय च
नमः शूराय चावभिन्दते च
नमो वर्मिणे च वरूथिने च
नमो बिल्मिने च कवचिने च
नमः श्रुताय च श्रुतसेनाय च ॥

4.5.7 अनुवाक 7
शतरुद्रीयहोमः

VERSE: 1
नमो दुन्दुभ्याय चाऽऽहनन्याय च
नमो धृष्णवे च प्रमृशाय च
नमो दूताय च प्रहिताय च
नमो निषङ्गिणे चेषुधिमते च
नमस् तीक्ष्णेषवे चायुधिने च
नमः स्वायुधाय च सुधन्वने च
नमः स्रुत्याय च पथ्याय च
नमः काट्याय च नीप्याय च
नमः सूद्याय च सरस्याय च
नमो नाद्याय च वैशन्ताय च

VERSE: 2
नमः कूप्याय चावट्याय च
नमो वर्ष्याय चावर्ष्याय च
नमो मेघ्याय च विद्युत्याय च
नम ईध्रियाय चाऽऽतप्याय च
नमो वात्याय च रेष्मियाय च
नमो वास्तव्याय च वास्तुपाय च ॥

4.5.8 अनुवाक 8
शतरुद्रीयहोमः

VERSE: 1
नमः सोमाय च रुद्राय च
नमस् ताम्राय चारुणाय च
नमः शङ्गाय च पशुपतये च
नम उग्राय च भीमाय च
नमो अग्रेवधाय च दूरेवधाय च
नमो हन्त्रे च हनीयसे च
नमो वृक्षेभ्यो हरिकेशेभ्यः ।
नमस् ताराय
नमः शम्भवे च मयोभवे च
नमः शंकराय च मयस्कराय च
नमः शिवाय च शिवतराय च

VERSE: 2
नमस् तीर्थ्याय च कूल्याय च
नमः पार्याय चावार्याय च
नमः प्रतरणाय चोत्तरणाय च
नम आतार्याय चाऽऽलाद्याय च
नमः शष्प्याय च फेन्याय च
नमः सिकत्याय च प्रवाह्याय च ॥

4.5.9 अनुवाक 9
शतरुद्रीयहोमः

VERSE: 1
नम इरिण्याय च प्रपथ्याय च
नमः किंशिलाय च क्षयणाय च
नमः कपर्दिने च पुलस्तये च
नमो गोष्ठ्याय च गृह्याय च
नमस् तल्प्याय च गेह्याय च
नमः काट्याय च गह्वरेष्ठाय च
नमो ह्रदय्याय च निवेष्प्याय च
नमः पांसव्याय च रजस्याय च
नमः शुष्क्याय च हरित्याय च
नमो लोप्याय चोलप्याय च

VERSE: 2
नम ऊर्व्याय च सूर्म्याय च
नमः पर्ण्याय च पर्णशद्याय च
नमोऽपगुरमाणाय चाभिघ्नते च
नम आक्खिदते च प्रक्खिदते च
नमो वः किरिकेभ्यो देवानां हृदयेभ्यः ।
नमो विक्षीणकेभ्यः ।
नमो विचिन्वत्केभ्यः ।
नम आनिर्हतेभ्यः ।
नम आमीवत्केभ्यः ॥

4.5.10 अनुवाक 10
शतरुद्रीयहोमः

VERSE: 1
द्रापे अन्धसस् पते दरिद्रन् नीललोहित । एषाम् पुरुषाणामेषाम् पशूनाम् मा भेर् माऽरो मो एषां किं चनाममत् ॥
या ते रुद्र शिवा तनूः शिवा विश्वाहभेषजी । शिवा रुद्रस्य भेषजी तया नो मृड जीवसे ॥
इमां रुद्राय तवसे कपर्दिने क्षयद्वीराय प्र भरामहे मतिम् । यथा नः शमसद् द्विपदे चतुष्पदे विश्वम् पुष्टम् ग्रामे अस्मिन्

VERSE: 2
अनातुरम् ॥
मृडा नो रुद्रोत नो मयस् कृधि क्षयद्वीराय नमसा विधेम ते । यच् छं च योश्च मनुरायजे पिता तदश्याम तव रुद्र प्रणीतौ ॥
मा नो महान्तमुत मा नो अर्भकम् मा न उक्षन्तमुत मा न उक्षितम् । मा नो वधीः पितरम् मोत मातरम् प्रिया मा नस् तनुवः

VERSE: 3
रुद्र रीरिषः ॥
मा नस् तोके तनये मा न आयुषि मा नो गोषु मा नो अश्वेषु रीरिषः । वीरान् मा नो रुद्र भामितो वधीर् हविष्मन्तो नमसा विधेम ते ॥
आरात् ते गोघ्न उत पूरुषघ्ने क्षयद्वीराय सुम्नमस्मे ते अस्तु । रक्षा च नो अधि च देव ब्रूह्यधा च नः शर्म यच्छ द्विबर्हाः ॥
स्तुहि

VERSE: 4
श्रुतं गर्तसदं युवानम् मृगं न भीममुपहत्नुमुग्रम् । मृडा जरित्रे रुद्र स्तवानो अन्यं ते अस्मन् नि वपन्तु सेनाः ॥
परि णो रुद्रस्य हेतिर् वृणक्तु परि त्वेषस्य दुर्मतिरघायोः । अव स्थिरा मघवद्भ्यस् तनुष्व मीढ्वस् तोकाय तनयाय मृडय ॥
मीढुष्टम शिवतम शिवो नः सुमना भव । परमे वृक्ष आयुधं निधाय कृत्तिं वसान आ चर पिनाकम्

VERSE: 5
बिभ्रदा गहि ॥
विकिरिद विलोहित नमस् ते अस्तु भगवः । यास् ते सहस्रं हेतयोऽन्यमस्मन् नि वपन्तु ताः ॥
सहस्राणि सहस्रधाः बाहुवोस् तव हेतयः । तासामीशानो भगवः पराचीना मुखा कृधि ॥

4.5.11 अनुवाक 11
शतरुद्रीयहोमः

VERSE: 1
सहस्राणि सहस्रशो ये रुद्रा अधि भूम्याम् । तेषां सहस्रयोजनेऽव धन्वानि तन्मसि ॥
अस्मिन् महत्यर्णवेऽन्तरिक्षे भवा अधि ।
नीलग्रीवाः शितिकण्ठाः शर्वा अधः क्षमाचराः ॥
नीलग्रीवाः शितिकण्ठा दिवं रुद्रा उपश्रिताः ।
ये वृक्षेषु सस्पिञ्जरा नीलग्रीवा विलोहिताः ।
ये भूतानामधिपतयो विशिखासः कपर्दिनः ।
ये अन्नेषु विविध्यन्ति पात्रेषु पिबतो जनान् ।
ये पथाम् पथिरक्षय ऐलबृदा यव्युधः ।
ये तीर्थानि

VERSE: 2
प्रचरन्ति सृकावन्तो निषङ्गिणः ।
य एतावन्तश्च भूयांसश्च दिशो रुद्रा वितस्थिरे । तेषां सहस्रयोजनेऽव धन्वानि तन्मसि ॥
नमो रुद्रेभ्यो ये पृथिव्यां येऽन्तरिक्षे ये दिवि येषामन्नं वातो वर्षमिषवस् तेभ्यो दश प्राचीर् दश दक्षिणा दश प्रतीचीर् दशोदीचीर् दशोर्ध्वास् तेभ्यो नमस् ते नो मृडयन्तु ते यं द्विष्मो यश्च नो द्वेष्टि तं वो जम्भे दधामि ॥


4.6 प्रपाठक: 6
4.6.1 अनुवाक 1
परिषेचनादिमन्त्राः

VERSE: 1
अश्मन्न् ऊर्जम् पर्वते शिश्रियाणां वाते पर्जन्ये वरुणस्य शुष्मे । अद्भ्य ओषधीभ्यो वनस्पतिभ्योऽधि सम्भृतां तां न इषमूर्जं धत्त मरुतः संरराणाः ॥
अश्मंस् ते क्षुदमुं ते शुग् ऋच्छतु यं द्विष्मः
समुद्रस्य त्वाऽवाकयाग्ने परि व्ययामसि । पावको अस्मभ्यं शिवो भव ॥
हिमस्य त्वा जरायुणाग्ने परि व्ययामसि । पावको अस्मभ्यं शिवो भव ॥
उप

VERSE: 2
ज्मन्न् उप वेतसेऽवत्तरं नदीष्वा । अग्ने पित्तमपामसि ॥
मण्डूकि ताभिरा गहि सेमं नो यज्ञम् । पावकवर्णं शिवं कृधि ॥
पावक आ चितयन्त्या कृपा । क्षामन् रुरुच उषसो न भानुना ॥
तूर्वन् न यामन्न् एतशस्य नू रण आ यो घृणे । न ततृषाणो अजरः ॥
अग्ने पावक रोचिषा मन्द्रया देव जिह्वया । आ देवान्

VERSE: 3
वक्षि यक्षि च ॥
स नः पावक दीदिवोऽग्ने देवां इहा वह । उप यज्ञं हविश्च नः ॥
अपामिदं न्ययनं समुद्रस्य निवेशनम् । अन्यं ते अस्मत् तपन्तु हेतयः पावको अस्मभ्यं शिवो भव ॥
नमस् ते हरसे शोचिषे नमस् ते अस्त्वर्चिषे । अन्यं ते अस्मत् तपन्तु हेतयः पावको अस्मभ्यं शिवो भव ॥
नृषदे वड

VERSE: 4
प्सुषदे वड् वनसदे वड् बर्हिषदे वट् सुवर्विदे वट् ॥
ये देवा देवानां यज्ञिया यज्ञियानां संवत्सरीणमुप भागमासते । अहुतादो हविषो यज्ञे अस्मिन्त् स्वयं जुहुध्वम् मधुनो घृतस्य ॥
ये देवा देवेष्वधि देवत्वमायन् ये ब्रह्मणः पुरएतारो अस्य । येभ्यो नर्ते पवते धाम किं चन न ते दिवो न पृथिव्या अधि स्नुषु ॥
प्राणदा

VERSE: 5
अपानदा व्यानदाश्चक्षुर्दा वर्चोदा वरिवोदाः । अन्यं ते अस्मत् तपन्तु हेतयः पावको अस्मभ्यं शिवो भव ॥
अग्निस् तिग्मेन शोचिषा यंसद् विश्वं न्यत्रिणम् । अग्निर् नो वंसते रयिम् ॥
सैनानीकेन सुविदत्रो अस्मे यष्टा देवां आयजिष्ठः स्वस्ति । अदब्धो गोपा उत नः परस्पा अग्ने द्युमदुत रेवद् दिदीहि ॥

4.6.2 अनुवाक 2
वैश्वकर्मणहोमौ

VERSE: 1
य इमा विश्वा भुवनानि जुह्वद् ऋषिर् होता निषसादा पिता नः । स आशिषा द्रविणमिच्छमानः परमच्छदो वर आ विवेश ॥
विश्वकर्मा मनसा यद् विहाया धाता विधाता परमोत संदृक् । तेषामिष्टानि समिषा मदन्ति यत्र सप्तर्षीन् पर एकमाहुः ॥
यो नः पिता जनिता यो विधाता यो नः सतो अभ्या सज् जजान ।

VERSE: 2
यो देवानां नामधा एक एव तं सम्प्रश्नम् भुवना यन्त्यन्या ॥
त आयजन्त द्रविणं समस्मा ऋषयः पूर्वे जरितारो न भूना । असूर्ता सूर्ता रजसो विमाने ये भूतानि समकृण्वन्न् इमानि ॥
न तं विदाथ य इदं जजानान्यद् युष्माकमन्तरम् भवाति । नीहारेण प्रावृता जल्प्या चासुतृप उक्थशासश्चरन्ति ॥
परो दिवा पर एना

VERSE: 3
पृथिव्या परो देवेभिरसुरैर् गुहा यत् । कं स्विद् गर्भं प्रथमं दध्र आपो यत्र देवाः समगच्छन्त विश्वे ॥
तमिद् गर्भम् प्रथमं दध्र आपो यत्र देवाः समगच्छन्त विश्वे । अजस्य नाभावध्येकमर्पितम् यस्मिन्न् इदं विश्वम् भुवनमधि श्रितम् ॥
विश्वकर्मा ह्यजनिष्ट देव आद् इद् गन्धर्वो अभवद् द्वितीयः । तृतीयः पिता जनितौषधीना

VERSE: 4
मपां गर्भं व्यदधात् पुरुत्रा ॥
चक्षुषः पिता मनसा हि धीरो घृतमेने अजनन् नंनमाने । यदेदन्ता अददृंहन्त पूर्व आद् इद् द्यावापृथिवी अप्रथेताम् ॥
विश्वतश्चक्षुरुत विश्वतोमुखो विश्वतोहस्त उत विश्वतस्पात् । सम् बाहुभ्यां नमति सम् पतत्रैर् द्यावापृथिवी जनयन् देव एकः ॥
किं स्विदासीदधिष्ठानमारम्भणं कतमत् स्वित् किमासीत् । यदी भूमिं जनयन्

VERSE: 5
विश्वकर्मा वि द्याम् और्णोन् महिना विश्वचक्षाः ॥
किं स्विद् वनं क उ स वृक्ष आसीद् यतो द्यावापृथिवी निष्टतक्षुः । मनीषिणो मनसा पृच्छतेदु तद् यदध्यतिष्ठद् भुवनानि धारयन् ॥
या ते धामानि परमाणि यावमा या मध्यमा विश्वकर्मन्न् उतेमा । शिक्षा सखिभ्यो हविषि स्वधावः स्वयं यजस्व तनुवं जुषाणः ॥
वाचस् पतिं विश्वकर्माणमूतये

VERSE: 6
मनोयुजं वाजे अद्या हुवेम । स नो नेदिष्ठा हवनानि जोषते विश्वशम्भूरवसे साधुकर्मा ॥
विश्वकर्मन् हविषा वावृधानः स्वयं यजस्व तनुवं जुषाणः । मुह्यन्त्वन्ये अभितः सपत्ना इहास्माकम् मघवा सूरिरस्तु ॥
विश्वकर्मन् हविषा वर्धनेन त्रातारमिन्द्रमकृणोरवध्यम् । तस्मै विशः समनमन्त पूर्वीरयमुग्रो विहव्यो यथासत् ॥
समुद्राय वयुनाय सिन्धूनाम् पतये नमः । नदीनां सर्वासाम् पित्रे जुहुता विश्वकर्मणे विश्वाऽहामर्त्यं हविः ॥

4.6.3 अनुवाक 3
अग्निप्रणयनम्

VERSE: 1
उदेनमुत्तरां नयाग्ने घृतेनाऽऽहुत । रायस् पोषेण सं सृज प्रजया च धनेन च ॥
इन्द्रेमम् प्रतरां कृधि सजातानामसद् वशी । समेनं वर्चसा सृज देवेभ्यो भागधा असत् ॥
यस्य कुर्मो हविर् गृहे तमग्ने वर्धया त्वम् । तस्मै देवा अधि ब्रवन्नयं च ब्रह्मणस् पतिः ॥
उदु त्वा विश्वे देवाः

VERSE: 2
अग्ने भरन्तु चित्तिभिः । स नो भव शिवतमः सुप्रतीको विभावसुः ॥
पञ्च दिशो दैवीर्यज्ञमवन्तु देवीरपामतिं दुर्मतिम् बाधमानाः । रायस् पोषे यज्ञपतिमाभजन्तीः ॥
रायस् पोषे अधि यज्ञो अस्थात् समिद्धे अग्नावधि मामहानः । उक्थपत्त्र ईड्यो गृभीतस् तप्तं घर्मम् परिगृह्यायजन्त ॥
ऊर्जा यद् यज्ञमशमन्त देवा दैव्याय धर्त्रे जोष्ट्रे । देवश्रीः श्रीमणाः शतपयाः

VERSE: 3
परिगृह्य देवा यज्ञमायन् ॥
सूर्यरश्मिर् हरिकेशः पुरस्तात् सविता ज्योतिरुदयां अजस्रम् । तस्य पूषा प्रसवं याति देवः सम्पश्यन् विश्वा भुवनानि गोपाः ॥
देवा देवेभ्यो अध्वर्यन्तो अस्थुर्वीतं शमित्रे शमिता यजध्यै । तुरीयो यज्ञो यत्र हव्यमेति ततः पावका आशिषो नो जुषन्ताम् ॥
विमान एष दिवो मध्य आस्त आपप्रिवान् रोदसी अन्तरिक्षम् । स विश्वाचीरभि

VERSE: 4
चष्टे घृताचीरन्तरा पूर्वमपरं च केतुम् ॥
उक्षा समुद्रो अरुणः सुपर्णः पूर्वस्य योनिम् पितुरा विवेश । मध्ये दिवो निहितः पृश्निरश्मा वि चक्रमे रजसः पात्यन्तौ ॥
इन्द्रं विश्वा अवीवृधन्त् समुद्रव्यचसं गिरः । रथीतमं रथीनां वाजानां सत्पतिम् पतिम् ॥
सुम्नहूर्यज्ञो देवां आ च वक्षद् यक्षदग्निर् देवो देवां आ च वक्षत् ।
वाजस्य मा प्रसवेनोद्ग्राभेणोदग्रभीत् । अथा सपत्नां इन्द्रो मे निग्राभेणाधरां अकः ॥
उद्ग्राभं च निग्राभं च ब्रह्म देवा अवीवृधन् । अथा सपत्नान् इन्द्राग्नी मे विषूचीनान् व्यस्यताम् ॥

4.6.4 अनुवाक 4
अप्रतिरथसूक्तम्

VERSE: 1
आशुः शिशानो वृषभो न युध्मो घनाघनः क्षोभणश्चर्षणीनाम् । संक्रन्दनोऽनिमिष एकवीरः शतं सेना अजयत् साकमिन्द्रः ॥
संक्रन्दनेनानिमिषेण जिष्णुना युत्कारेण दुश्च्यवनेन धृष्णुना । तद् इन्द्रेण जयत तत् सहध्वं युधो नर इषुहस्तेन वृष्णा ॥
स इषुहस्तैः स निषङ्गिभिर्वशी संस्रष्टा स युध इन्द्रो गणेन । संसृष्टजित् सोमपा बाहुशर्ध्य् ऊर्ध्वधन्वा प्रतिहिताभिरस्ता ॥
बृहस्पते परि दीया

VERSE: 2
रथेन रक्षोहामित्रां अपबाधमानः । प्रभञ्जन्त् सेनाः प्रमृणो युधा जयन्नस्माकमेध्यविता रथानाम् ॥
गोत्रभिदं गोविदं वज्रबाहुं जयन्तमज्म प्रमृणन्तमोजसा । इमं सजाता अनु वीरयध्वमिन्द्रं सखायोऽनु सं रभध्वम् ॥
बलविज्ञाय स्थविरः प्रवीरः सहस्वान् वाजी सहमान उग्रः । अभिवीरो अभिसत्वा सहोजा जैत्रमिन्द्र रथमा तिष्ठ गोवित् ॥
अभि गोत्राणि सहसा गाहमानोऽदायः

VERSE: 3
वीरः शतमन्युरिन्द्रः । दुश्च्यवनः पृतनाषाड् अयुध्योऽस्माकं सेना अवतु प्र युत्सु ॥
इन्द्र आसां नेता बृहस्पतिर् दक्षिणा यज्ञः पुर एतु सोमः । देवसेनानामभिभञ्जतीनां जयन्तीनाम् मरुतो यन्त्वग्रे ॥
इन्द्रस्य वृष्णो वरुणस्य राज्ञ आदित्यानाम् मरुतां शर्ध उग्रम् । महामनसाम् भुवनच्यवानां घोषो देवानां जयतामुदस्थात् ॥
अस्माकमिन्द्रः समृतेषु ध्वजेष्वस्माकं या इषवस् ता जयन्तु ॥

VERSE: 4
अस्माकं वीरा उत्तरे भवन्त्वस्मान् उ देवा अवता हवेषु ॥
उद् धर्षय मघवन्नायुधान्य् उत् सत्वनाम् मामकानाम् महांसि । उद् वृत्रहन् वाजिनां वाजिनान्य् उद् रथानां जयतामेतु घोषः ॥
उप प्रेत जयता नर स्थिरा वः सन्तु बाहवः । इन्द्रो वः शर्म यच्छत्वनाधृष्या यथासथ ॥
अवसृष्टा परा पत शरव्ये ब्रह्मसंशिता । गच्छामित्रान् प्र

VERSE: 5
विश मैषां कं चनोच् छिषः ॥
मर्माणि ते वर्मभिश्छादयामि सोमस् त्वा राजामृतेनाभि वस्ताम् । उरोर्वरीयो वरिवस् ते अस्तु जयन्तं त्वामनु मदन्तु देवाः ॥
यत्र बाणाः सम्पतन्ति कुमारा विशिखा इव । इन्द्रो नस् तत्र वृत्रहा विश्वाहा शर्म यच्छतु ॥

4.6.5 अनुवाक 5
अग्निस्थापनम्

VERSE: 1
प्राचीमनु प्रदिशम् प्रेहि विद्वानग्नेरग्ने पुरोअग्निर् भवेह । विश्वा आशा दीद्यानो वि भाह्य् ऊर्जं नो धेहि द्विपदे चतुष्पदे ॥
क्रमध्वमग्निना नाकमुख्यं हस्तेषु बिभ्रतः । दिवः पृष्ठं सुवर् गत्वा मिश्रा देवेभिराद्ध्वम् ॥
पृथिव्या अहमुदन्तरिक्षमारुहमन्तरिक्षाद् दिवमारुहम् । दिवो नाकस्य पृष्ठात् सुवर् ज्योतिरगा

VERSE: 2
महम् ॥
सुवर्यन्तो नापेक्षन्त आ द्यां रोहन्ति रोदसी । यज्ञं ये विश्वतोधारं सुविद्वांसो वितेनिरे ॥
अग्ने प्रेहि प्रथमो देवयतां चक्षुर् देवानामुत मर्त्यानाम् । इयक्षमाणा भृगुभिः सजोषाः सुवर्यन्तु यजमानाः स्वस्ति ॥
नक्तोषासा समनसा विरूपे धापयेते शिशुमेकं समीची । द्यावा क्षामा रुक्मो अन्तर्विभाति देवा अग्निं धारयन् द्रविणोदाः ॥
अग्ने सहस्राक्ष

VERSE: 3
शतमूर्धञ् छतं ते प्राणाः सहस्रमपानाः । त्वं साहस्रस्य राय ईशिषे तस्मै ते विधेम वाजाय स्वाहा ॥
सुपर्णोऽसि गरुत्मान् पृथिव्यां सीद पृष्ठे पृथिव्याः सीद भासान्तरिक्षमा पृण ज्योतिषा दिवमुत् तभान तेजसा दिश उद् दृंह ॥
आजुह्वानः सुप्रतीकः पुरस्तादग्ने स्वां योनिमा सीद साध्या । अस्मिन्त् सधस्थे अध्य् उत्तरस्मिन् विश्वे देवाः

VERSE: 4
यजमानश्च सीदत ॥
प्रेद्धो अग्ने दीदिहि पुरो नोऽजस्रया सूर्म्या यविष्ठ । त्वां शश्वन्त उप यन्ति वाजाः ॥
विधेम ते परमे जन्मन्नग्ने विधेम स्तोमैरवरे सधस्थे । यस्माद् योनेरुदारिथा यजे तम् प्र त्वे हवींषि जुहुरे समिद्धे ॥
तां सवितुर्वरेण्यस्य चित्रामाहं वृणे सुमतिं विश्वजन्याम् । यामस्य कण्वो अदुहत् प्रपीनां सहस्रधाराम्

VERSE: 5
पयसा महीं गाम् ॥
सप्त ते अग्ने समिधः सप्त जिह्वाः सप्तर्षयः सप्त धाम प्रियाणि । सप्त होत्राः सप्तधा त्वा यजन्ति सप्त योनीरा पृणस्वा घृतेन ॥
ईदृङ् चान्यादृङ् चैतादृङ् च प्रतिदृङ् च मितश्च सम्मितश्च सभराः ।
शुक्रज्योतिश्च चित्रज्योतिश्च सत्यज्योतिश्च ज्योतिष्मांश्च सत्यश्चर्तपाश्चात्यंहाः ॥

VERSE: 6
ऋतजिच् च सत्यजिच् च सेनजिच् च सुषेणश्चान्त्यमित्रश्च दूरेअमित्रश्च गणः ।
ऋतश्च सत्यश्च ध्रुवश्च धरुणश्च धर्ता च विधर्ता च विधारयः ।
ईदृक्षास एतादृक्षास ऊ षु णः सदृक्षासः प्रतिसदृक्षास एतन ।
मितासश्च सम्मितासश्च न ऊतये सभरसो मरुतो यज्ञे अस्मिन् ।
इन्द्रं दैवीर्विशो मरुतोऽनुवर्त्मानो यथेन्द्रं दैवीर्विशो मरुतोऽनुवर्त्मान एवमिमं यजमानं दैवीश्च विशो मानुषीश्चानुवर्त्मानो भवन्तु ॥

4.6.6 अनुवाक 6
अश्वमेधे कवचस्वीकारादि

VERSE: 1
जीमूतस्येव भवति प्रतीकं यद् वर्मी याति समदामुपस्थे । अनाविद्धया तनुवा जय त्वं स त्वा वर्मणो महिमा पिपर्तु ॥
धन्वना गा धन्वनाजिं जयेम धन्वना तीव्राः समदो जयेम । धनुः शत्रोरपकामं कृणोति धन्वना सर्वाः प्रदिशो जयेम ॥
वक्ष्यन्तीवेदा गनीगन्ति कर्णम् प्रियं सखायम् परिषस्वजाना । योषेव शिङ्क्तेवितताऽधि धन्वन्

VERSE: 2
ज्या इयं समने पारयन्ती ॥
ते आचरन्ती समनेव योषा मातेव पुत्रम् बिभृतामुपस्थे । अप शत्रून् विध्यतां संविदाने आर्त्नी इमे विष्फुरन्ती अमित्रान् ॥
बह्वीनाम् पिता बहुरस्य पुत्रश्चिश्चा कृणोति समनाऽवगत्य । इषुधिः सङ्काः पृतनाश्च सर्वाः पृष्ठे निनद्धो जयति प्रसूतः ॥
रथे तिष्ठन् नयति वाजिनः पुरो यत्रयत्र कामयते सुषारथिः । अभीशूनाम् महिमानम्

VERSE: 3
पनायत मनः पश्चादनु यच्छन्ति रश्मयः ॥
तीव्रान् घोषान् कृण्वते वृषपाणयोऽश्वा रथेभिः सह वाजयन्तः । अवक्रामन्तः प्रपदैरमित्रान् क्षिणन्ति शत्रूंरनपव्ययन्तः ॥
रथवाहनं हविरस्य नाम यत्रायुधं निहितमस्य वर्म । तत्रा रथमुप शग्मं सदेम विश्वाहा वयं सुमनस्यमानाः ॥
स्वादुषंसदः पितरो वयोधाः कृछ्रेश्रितः शक्तीवन्तो गभीराः । चित्रसेना इषुबला अमृध्राः सतोवीरा उरवो व्रातसाहाः ॥
ब्राह्मणासः

VERSE: 4
पितरः सोम्यासः शिवे नो द्यावापृथिवी अनेहसा । पूषा नः पातु दुरिताद् ऋतावृधो रक्षा माकिर् नो अघशंस ईशत ॥
सुपर्णं वस्ते मृगो अस्या दन्तो गोभिः संनद्धा पतति प्रसूता । यत्रा नरः सं च वि च द्रवन्ति तत्रास्मभ्यमिषवः शर्म यंसन् ॥
ऋजीते परि वृङ्ग्धि नोऽश्मा भवतु नस् तनूः । सोमो अधि ब्रवीतु नोऽदितिः

VERSE: 5
शर्म यच्छतु ॥
आ जङ्घन्ति सान्वेषां जघनां उप जिघ्नते । अश्वाजनि प्रचेतसोऽश्वान्त् समत्सु चोदय ॥
अहिरिव भोगैः पर्येति बाहुं ज्याया हेतिम् परिबाधमानः । हस्तघ्नो विश्वा वयुनानि विद्वान् पुमान् पुमांसम् परि पातु विश्वतः ॥
वनस्पते वीड्वङ्गो हि भूया अस्मत्सखा प्रतरणः सुवीरः । गोभिः संनद्धो असि वीडयस्वाऽऽस्थाता ते जयतु जेत्वानि ॥
दिवः पृथिव्याः परि

VERSE: 6
ओज उद्भृतं वनस्पतिभ्यः पर्याभृतं सहः । अपामोज्मानम् परि गोभिरावृतमिन्द्रस्य वज्रं हविषा रथं यज ॥
इन्द्रस्य वज्रो मरुतामनीकम् मित्रस्य गर्भो वरुणस्य नाभिः । सेमां नो हव्यदातिं जुषाणो देव रथ प्रति हव्या गृभाय ॥
उप श्वासय पृथिवीमुत द्याम् पुरुत्रा ते मनुतां विष्ठितं जगत् । स दुन्दुभे सजूरिन्द्रेण देवैर् दूरात्

VERSE: 7
दवीयो अप सेध शत्रून् ॥
आ क्रन्दय बलमोजो न आ धा नि ष्टनिहि दुरिता बाधमानः । अप प्रोथ दुन्दुभे दुच्छुनां इत इन्द्रस्य मुष्टिरसि वीडयस्व ॥
आऽमूरज प्रत्यावर्तयेमाः केतुमद् दुन्दुभिर्वावदीति । समश्वपर्णाश्चरन्ति नो नरोऽस्माकमिन्द्र रथिनो जयन्तु ॥

4.6.7 अनुवाक 7
अश्वस्तोमीया होमाः

VERSE: 1
यदक्रन्दः प्रथमं जायमान उद्यन्त् समुद्रादुत वा पुरीषात् । श्येनस्य पक्षा हरिणस्य बाहू उपस्तुत्यम् महि जातं ते अर्वन् ॥
यमेन दत्तं त्रित एनमायुनग् इन्द्र एणम् प्रथमो अध्यतिष्ठत् । गन्धर्वो अस्य रशनामगृभ्णात् सूरादश्वं वसवो निरतष्ट ॥
असि यमो अस्यादित्यो अर्वन्नसि त्रितो गुह्येन व्रतेन । असि सोमेन समया विपृक्तः

VERSE: 2
आहुस् ते त्रीणि दिवि बन्धनानि ॥
त्रीणि त आहुर् दिवि बन्धनानि त्रीण्यप्सु त्रीण्यन्तः समुद्रे । उतेव मे वरुणश्छन्त्स्यर्वन् यत्रा त आहुः परमं जनित्रम् ॥
इमा ते वाजिन्नवमार्जनानीमा शफानां सनितुर् निधाना । अत्रा ते भद्रा रशना अपश्यम् ऋतस्य या अभिरक्षन्ति गोपाः ॥
आत्मानं ते मनसाऽऽरादजानामवो दिवा

VERSE: 3
पतयन्तम् पतंगम् । शिरो अपश्यम् पथिभिः सुगेभिररेणुभिर् जेहमानम् पतत्रि ॥
अत्रा ते रूपमुत्तममपश्यं जिगीषमाणमिष आ पदे गोः । यदा ते मर्तो अनु भोगमानड् आद् इद् ग्रसिष्ठ ओषधीरजीगः ॥
अनु त्वा रथो अनु मर्यो अर्वन्ननु गावोऽनु भगः कनीनाम् । अनु व्रातासस् तव सख्यमीयुरनु देवा ममिरे वीर्यम्

VERSE: 4
ते ॥
हिरण्यशृङ्गोऽयो अस्य पादा मनोजवा अवर इन्द्र आसीत् । देवा इदस्य हविरद्यमायन् यो अर्वन्तम् प्रथमो अध्यतिष्ठत् ॥
ईर्मान्तासः सिलिकमध्यमासः सं शूरणासो दिव्यासो अत्याः । हंसा इव श्रेणिशो यतन्ते यदाक्षिषुर् दिव्यमज्ममश्वाः ॥
तव शरीरम् पतयिष्ण्वर्वन् तव चित्तं वात इव ध्रजीमान् । तव शृङ्गाणि विष्ठिता पुरुत्रारण्येषु जर्भुराणा चरन्ति ॥
उप

VERSE: 5
प्रागाच् छसनं वाज्यर्वा देवद्रीचा मनसा दीध्यानः । अजः पुरो नीयते नाभिरस्यानु पश्चात् कवयो यन्ति रेभाः ॥
उप प्रागात् परमं यत् सधस्थमर्वां अच्छा पितरम् मातरं च । अद्या देवाञ् जुष्टतमो हि गम्या अथाऽऽ शास्ते दाशुषे वार्याणि ॥

4.6.8 अनुवाक 8
अश्वस्तोमीया होमाः

VERSE: 1
मा नो मित्रो वरुणो अर्यमायुरिन्द्र ऋभुक्षा मरुतः परि ख्यन् । यद् वाजिनो देवजातस्य सप्तेः प्रवक्ष्यामो विदथे वीर्याणि ॥
यन् निर्णिजा रेक्णसा प्रावृतस्य रातिं गृभीताम् मुखतो नयन्ति । सुप्राङ् अजो मेम्यद् विश्वरूप इन्द्रापूष्णोः प्रियमप्येति पाथः ॥
एष छागः पुरो अश्वेन वाजिना पूष्णो भागो नीयते विश्वदेव्यः । अभिप्रियं यत् पुरोडाशमर्वता त्वष्टे

VERSE: 2
देनं सौश्रवसाय जिन्वति
यद् धविष्यम् ऋतुशो देवयानं त्रिर् मानुषाः पर्यश्वं नयन्ति । अत्रा पूष्णः प्रथमो भाग एति यज्ञं देवेभ्यः प्रतिवेदयन्नजः ॥
होताध्वर्युरावया अग्निमिन्धो ग्रावग्राभ उत शंस्ता सुविप्रः । तेन यज्ञेन स्वरंकृतेन स्विष्टेन वक्षणा आ पृणध्वम् ॥
यूपव्रस्का उत ये यूपवाहाश्चषालं ये अश्वयूपाय तक्षति । ये चार्वते पचनं सम्भरन्त्य् उतो

VERSE: 3
तेषामभिगूर्तिर् न इन्वतु ॥
उप प्रागात् सुमन् मेऽधायि मन्म देवानामाशा उप वीतपृष्ठः । अन्वेनं विप्रा ऋषयो मदन्ति देवानाम् पुष्टे चकृमा सुबन्धुम् ॥
यद् वाजिनो दाम संदानं अर्वतो या शीर्षण्या रशना रज्जुरस्य । यद् वा घास्य प्रभृतमास्ये तृणं सर्वा ता ते अपि देवेष्वस्तु ॥
यदश्वस्य क्रविषः

VERSE: 4
मक्षिकाश यद् वा स्वरौ स्वधितौ रिप्तमस्ति । यद् धस्तयोः शमितुर्यन् नखेषु सर्वा ता ते अपि देवेष्वस्तु ॥
यद् ऊवध्यमुदरस्यापवाति य आमस्य क्रविषो गन्धो अस्ति । सुकृता तच् छमितारः कृण्वन्तूत मेधं शृतपाकम् पचन्तु ॥
यत् ते गात्रादग्निना पच्यमानादभि शूलं निहतस्यावधावति । मा तद् भूम्यामा श्रिषन् मा तृणेषु देवेभ्यस् तदुशद्भ्यो रातमस्तु ॥

4.6.9 अनुवाक 9
अश्वस्तोमीया होमाः

VERSE: 1
ये वाजिनम् परिपश्यन्ति पक्वं य ईमाहुः सुरभिर् निर् हरेति । ये चार्वतो मांसभिक्षामुपासत उतो तेषामभिगूर्तिर् न इन्वतु ॥
यन् नीक्षणम् मांस्पचन्या उखाया या पात्राणि यूष्ण आसेचनानि । ऊष्मण्यापिधाना चरूणामङ्काः सूनाः परि भूषन्त्यश्वम् ॥
निक्रमणं निषदनं विवर्तनं यच् च पड्बीशमर्वतः । यच् च पपौ यच् च घासिम्

VERSE: 2
जघास सर्वा ता ते अपि देवेष्वस्तु ॥
मा त्वाग्निर् ध्वनयिद् धूमगन्धिर् मोखा भ्राजन्त्यभि विक्त जघ्रिः । इष्टं वीतमभिगूर्तं वषट्कृतं तं देवासः प्रति गृभ्णन्त्यश्वम् ॥
यदश्वाय वास उपस्तृणन्त्यधीवासं या हिरण्यान्यस्मै । संदानमर्वन्तम् पड्बीशम् प्रिया देवेष्वा यामयन्ति ॥
यत् ते सादे महसा शूकृतस्य पार्ष्णिया वा कशया

VERSE: 3
वा तुतोद । स्रुचेव ता हविषो अध्वरेषु सर्वा ता ते ब्रह्मणा सूदयामि ॥
चतुस्त्रिंशद् वाजिनो देवबन्धोर्वङ्क्रीरश्वस्य स्वधितिः समेति । अछिद्रा गात्रा वयुना कृणोत परुष्परुरनुघुष्या वि शस्त ॥
एकस् त्वष्टुरश्वस्या विशस्ता द्वा यन्तारा भवतस् तथर्तुः । या ते गात्राणाम् ऋतुथा कृणोमि ताता पिण्डानाम् प्र जुहोम्यग्नौ ॥
मा त्वा तपत्

VERSE: 4
प्रिय आत्मापियन्तम् मा स्वधितिस् तनुव आ तिष्ठिपत् ते । मा ते गृध्नुरविशस्तातिहाय छिद्रा गात्राण्यसिना मिथू कः ॥
न वा उवेतन् म्रियसे न रिष्यसि देवां इदेषि पथिभिः सुगेभिः । हरी ते युञ्जा पृषती अभूतामुपास्थाद् वाजी धुरि रासभस्य ॥
सुगव्यं नो वाजी स्वश्वियम् पुंसः पुत्रां उत विश्वापुषं रयिम् । अनागास्त्वं नो अदितिः कृणोतु क्षत्रं नो अश्वो वनतां हविष्मान् ॥



4.7 प्रपाठक: 
4.7.1 अनुवाक 1
वसोर्धारा

VERSE: 1
अग्नाविष्णू सजोषसेमा वर्धन्तु वां गिरः । द्युम्नैर्वाजेभिरागतम् ॥
वाजश्च मे प्रसवश्च मे प्रयतिश्च मे प्रसितिश्च मे धीतिश्च मे क्रतुश्च मे स्वरश्च मे श्लोकश्च मे श्रावश्च मे श्रुतिश्च मे ज्योतिश्च मे सुवश्च मे प्राणश्च मेऽपान

VERSE: 2
श्च मे व्यानश्च मेऽसुश्च मे चित्तं च म आधीतं च मे वाक् च मे मनश्च मे चक्षुश्च मे श्रोत्रं च मे दक्षश्च मे बलं च म ओजश्च मे सहश्च म आयुश्च मे जरा च म आत्मा च मे तनूश्च मे शर्म च मे वर्म च मेऽङ्गानि च मेऽस्थानि च मे परूंषि च मे शरीराणि च मे ॥

4.7.2 अनुवाक 2
वसोर्धारा

VERSE: 1
ज्यैष्ठ्यं च म आधिपत्यं च मे मन्युश्च मे भामस् च मेऽमश्च मेऽम्भश्च मे जेमा च मे महिमा च मे वरिमा च मे प्रथिमा च मे वर्ष्मा च मे द्राघुया च मे वृद्धं च मे वृद्धिश्च मे सत्यं च मे श्रद्धा च मे जगच् च

VERSE: 2
मे धनं च मे वशश्च मे त्विषिश्च मे क्रीडा च मे मोदश्च मे जातं च मे जनिष्यमाणं च मे सूक्तं च मे सुकृतं च मे वित्तं च मे वेद्यं च मे भूतं च मे भविष्यच् च मे सुगं च मे सुपथं च म ऋद्धं च म ऋद्धिश्च मे क्लृप्तं च मे क्लृप्तिश्च मे मतिश्च मे सुमतिश्च मे ॥

4.7.3 अनुवाक 3
वसोर्धारा

VERSE: 1
शं च मे मयश्च मे प्रियं च मेऽनुकामश्च मे कामश्च मे सौमनसश्च मे भद्रं च मे श्रेयश्च मे वस्यश्च मे यशश्च मे भगश्च मे द्रविणं च मे यन्ता च मे धर्ता च मे क्षेमश्च मे धृतिश्च मे विश्वं च

VERSE: 2
मे महश्च मे संविच् च मे ज्ञात्रं च मे सूश्च मे प्रसूश्च मे सीरं च मे लयश्च म ऋतं च मेऽमृतं च मेऽयक्ष्मं च मेऽनामयच् च मे जीवातुश्च मे दीर्घायुत्वं च मेऽनमित्रं च मेऽभयं च मे सुगं च मे शयनं च मे सूषा च मे सुदिनं च मे ॥

4.7.4 अनुवाक 4
वसोर्धारा

VERSE: 1
ऊर्क् च मे सूनृता च मे पयश्च मे रसश्च मे घृतं च मे मधु च मे सग्धिश्च मे सपीतिश्च मे कृषिश्च मे वृष्टिश्च मे जैत्रं च म औद्भिद्यं च मे रयिश्च मे रायश्च मे पुष्टं च मे पुष्टिश्च मे विभु च

VERSE: 2
मे प्रभु च मे बहु च मे भूयश्च मे पूर्णं च मे पूर्णतरं च मेऽक्षितिश्च मे कूयवाश्च मेऽन्नं च मेऽक्षुच् च मे व्रीहयश्च मे यवाश्च मे माषाश्च मे तिलाश्च मे मुद्गाश्च मे खल्वाश्च मे गोधूमाश्च मे मसुराश्च मे प्रियंगवश्च मेऽणवश्च मे श्यामाकाश्च मे नीवाराश्च मे ॥

4.7.5 अनुवाक 5
वसोर्धारा

VERSE: 1
अश्मा च मे मृत्तिका च मे गिरयश्च मे पर्वताश्च मे सिकताश्च मे वनस्पतयश्च मे हिरण्यं च मेऽयश्च मे सीसं च मे त्रपुश्च मे श्यामं च मे लोहं च मेऽग्निश्च म आपश्च मे वीरुधश्च म ओषधयश्च मे कृष्टपच्यं च

VERSE: 2
मेऽकृष्टपच्यं च मे ग्राम्याश्च मे पशव आरण्याश्च यज्ञेन कल्पन्ताम् ।
वित्तं च मे वित्तिश्च मे भूतं च मे भूतिश्च मे वसु च मे वसतिश्च मे कर्म च मे शक्तिश्च मेऽर्थश्च म एमश्च म इतिश्च मे गतिश्च मे ॥

4.7.6 अनुवाक 6
वसोर्धारा

VERSE: 1
अग्निश्च म इन्द्रश्च मे
सोमश्च म इन्द्रश्च मे
सविता च म इन्द्रश्च मे
सरस्वती च म इन्द्रश्च मे
पूषा च म इन्द्रश्च मे
बृहस्पतिश्च म इन्द्रश्च मे
मित्रश्च म इन्द्रश्च मे
वरुणश्च म इन्द्रश्च मे
त्वष्टा च

VERSE: 2
म इन्द्रश्च मे
धाता च म इन्द्रश्च मे
विष्णुश्च म इन्द्रश्च मे ।
अश्विनौ च म इन्द्रश्च मे
मरुतश्च म इन्द्रश्च मे
विश्वे च मे देवा इन्द्रश्च मे
पृथिवी च म इन्द्रश्च मे ।
अन्तरिक्षम् च म इन्द्रश्च मे
द्यौश्च म इन्द्रश्च मे
दिशश्च म इन्द्रश्च मे
मूर्धा च म इन्द्रश्च मे
प्रजापतिश्च म इन्द्रश्च मे ॥

4.7.7 अनुवाक 7
वसोर्धारा

VERSE: 1
अंशुश्च मे रश्मिश्च मेऽदाभ्यश्च मेऽधिपतिश्च म उपांशुश्च मेऽन्तर्यामश्च म ऐन्द्रवायवश्च मे मैत्रावरुणश्च म आश्विनश्च मे प्रतिप्रस्थानश्च मे शुक्रश्च मे मन्थी च म आग्रयणश्च मे वैश्वदेवश्च मे ध्रुवश्च मे वैश्वानरश्च म ऋतुग्रहाश्च ॥

VERSE: 2
मेऽतिग्राह्याश्च म ऐन्द्राग्नश्च मे वैश्वदेवश्च मे मरुत्वतीयाश्च मे महेन्द्रश्च म आदित्यश्च मे सावित्रश्च मे सारस्वतश्च मे पौष्णश्च मे पात्नीवतश्च मे हारियोजनश्च मे ॥

4.7.8 अनुवाक 8
वसोर्धारा

VERSE: 1
इध्मश्च मे बर्हिश्च मे वेदिश्च मे धिष्णियाश्च मे स्रुचश्च मे चमसाश्च मे ग्रावाणश्च मे स्वरवश्च म उपरवाश्च मेऽधिषवणे च मे द्रोणकलशश्च मे वायव्यानि च मे पूतभृच् च म आधवनीयश्च म आग्नीध्रं च मे हविर्धानं च मे गृहाश्च मे सदश्च मे पुरोडाशाश्च मे पचताश्च मेऽवभृथश्च मे स्वगाकारश्च मे ॥

4.7.9 अनुवाक 9
वसोर्धारा

VERSE: 1
अग्निश्च मे घर्मश्च मेऽर्कश्च मे सूर्यश्च मे प्राणश्च मेऽश्वमेधश्च मे पृथिवी च मेऽदितिश्च मे दितिश्च मे द्यौश्च मे शक्वरीरङ्गुलयो दिशश्च मे यज्ञेन कल्पन्ताम्
ऋक् च मे साम च मे स्तोमश्च मे यजुश्च मे दीक्षा च मे तपश्च म ऋतुश्च मे व्रतं च मेऽहोरात्रयोर् वृष्ट्या बृहद्रथन्तरे च मे यज्ञेन कल्पेताम् ॥

4.7.10 अनुवाक 10
वसोर्धारा

VERSE: 1
गर्भाश्च मे वत्साश्च मे
त्र्यविश्च मे त्र्यवी च मे
दित्यवाट् च मे दित्यौही च मे
पञ्चाविश्च मे पञ्चावी च मे
त्रिवत्सश्च मे त्रिवत्सा च मे
तुर्यवाट् च मे तुर्यौही च मे
पष्ठवाच् च मे पष्ठौही च मे ।
उक्षा च मे वशा च मे ।
ऋषभश्च

VERSE: 2
मे वेहच् च मेऽनड्वाञ् च मे धेनुश्च मे ।
आयुर्यज्ञेन कल्पताम्
प्राणो यज्ञेन कल्पताम्
अपानो यज्ञेन कल्पताम् ।
व्यानो यज्ञेन कल्पताम् ।
चक्षुर्यज्ञेन कल्पताम् ।
श्रोत्रं यज्ञेन कल्पताम्
मनो यज्ञेन कल्पताम् ।
वाग् यज्ञेन कल्पताम्
आत्मा यज्ञेन कल्पताम् ।
यज्ञो यज्ञेन कल्पताम् ॥

4.7.11 अनुवाक 11
वसोर्धारा

VERSE: 1
एका च मे तिस्रश्च मे पञ्च च मे सप्त च मे नव च म एकादश च मे त्रयोदश च मे पञ्चदश च मे सप्तदश च मे नवदश च म एकविंशतिश्च मे त्रयोविंशतिश्च मे पञ्चविंशतिश्च मे सप्तविंशतिश्च मे नवविंशतिश्च म एकत्रिंश्च् च मे त्रयस्त्रिंशच् च ॥

VERSE: 2
मे
चतस्रश्च मेऽष्टौ च मे द्वादश च मे षोडश च मे विंशतिश्च मे चतुर्विंशतिश्च मेऽष्टाविंशतिश्च मे द्वात्रिंशच् च मे षट्त्रिंशच् च मे चत्वारिंशच् च मे चतुश्चत्वारिंशच् च मेऽष्टाचत्वारिंशच् च मे
वाजश्च प्रसवश्चापिजश्च क्रतुश्च सुवश्च मूर्धा च व्यश्नियश्चाऽऽन्त्यायनश्चान्त्यश्च भौवनश्च भुवनश्चाधिपतिश्च ॥

4.7.12 अनुवाक 12
वाजप्रसवीय होमः

VERSE: 1
वाजो नः सप्त प्रदिशश्चतस्रो वा परावतः । वाजो नो विश्वैर् देवैर् धनसाताविहावतु ॥
विश्वे अद्य मरुतो विश्व ऊती विश्वे भवन्त्वग्नयः समिद्धाः । विश्वे नो देवा अवसा गमन्तु विश्वं अस्तु द्रविणं वाजो अस्मे ॥
वाजस्य प्रसवं देवा रथैर्याता हिरण्ययैः । अग्निरिन्द्रो बृहस्पतिर् मरुतः सोमपीतये ॥
वाजेवाजेऽवत वाजिनो नो धनेषु

VERSE: 2
विप्रा अमृता ऋतज्ञाः । अस्य मध्वः पिबत मादयध्वं तृप्ता यात पथिभिर् देवयानैः ॥
वाजः पुरस्तादुत मध्यतो नो वाजो देवां ऋतुभिः कल्पयाति । वाजस्य हि प्रसवो नंनमीति विश्वा आशा वाजपतिर् भवेयम् ॥
पयः पृथिव्याम् पय ओषधीषु पयो दिव्यन्तरिक्षे पयो धाम् । पयस्वतीः प्रदिशः सन्तु मह्यम् ॥
सम् मा सृजामि पयसा घृतेन सम् मा सृजाम्यप

VERSE: 3
ओषधीभिः । सोऽहं वाजं सनेयमग्ने ॥
नक्तोषासा समनसा विरूपे धापयेते शिशुमेकं समीची । द्यावा क्षामा रुक्मो अन्तर्वि भाति देवा अग्निं धारयन् द्रविणोदाः ॥
समुद्रोऽसि नभस्वानार्द्रदानुः शम्भूर् मयोभूरभि मा वाहि स्वाहा मारुतोऽसि मरुतां गणः शम्भूर् मयोभूरभि मा वाहि स्वाहावस्युरसि दुवस्वाञ् छम्भूर् मयोभूरभि मा वाहि स्वाहा ॥

4.7.13 अनुवाक 13
अग्नियोगः

VERSE: 1
अग्निं युनज्मि शवसा घृतेन दिव्यं सुपर्णं वयसा बृहन्तम् । तेन वयम् पतेम ब्रध्नस्य विष्टपं सुवो रुहाणा अधि नाक उत्तमे ॥
इमौ ते पक्षावजरौ पतत्रिणो याभ्यां रक्षांस्यपहंस्यग्ने । ताभ्याम् पतेम सुकृतामु लोकं यत्रर्षयः प्रथमजा ये पुराणाः ॥
चिदसि समुद्रयोनिरिन्दुर् दक्षः श्येन ऋतावा । हिरण्यपक्षः शकुनो भुरण्युर् महान्त् सधस्थे ध्रुव

VERSE: 2
आ निषत्तः ॥
नमस् ते अस्तु मा मा हिंसीर्विश्वस्य मूर्धन्नधि तिष्ठसि श्रितः । समुद्रे ते हृदयमन्तरायुर् द्यावापृथिवी भुवनेष्वर्पिते ॥
उद्नो दत्तोदधिम् भिन्त्त दिवः पर्जन्यादन्तरिक्षात् पृथिव्यास् ततो नो वृष्ट्यावत । दिवो मूर्धासि पृथिव्या नाभिरूर्ग् अपामोषधीनाम् । विश्वायुः शर्म सप्रथा नमस् पथे ॥
येनर्षयस् तपसा सत्त्रम् ॥

VERSE: 3
आसतेन्धाना अग्निं सुवराभरन्तः । तस्मिन्नहं नि दधे नाके अग्निमेतं यमाहुर् मनवः स्तीर्णबर्हिषम् ॥
तम् पत्नीभिरनु गच्छेम देवाः पुत्रैर् भ्रातृभिरुत वा हिरण्यैः । नाकं गृह्णानाः सुकृतस्य लोके तृतीये पृष्ठे अधि रोचने दिवः ॥
आ वाचो मध्यमरुहद् भुरण्युरयमग्निः सत्पतिश्चेकितानः । पृष्ठे पृथिव्या निहितो दविद्युतदधस्पदं कृणुते

VERSE: 4
ये पृतन्यवः ॥
अयमग्निर्वीरतमो वयोधाः सहस्रियो दीप्यतामप्रयुच्छन् । विभ्राजमानः सरिरस्य मध्य उप प्र यात दिव्यानि धाम ॥
सम् प्र च्यवध्वमनु सम् प्र याताग्ने पथो देवयानान् कृणुध्वम् । अस्मिन्त् सधस्थे अध्य् उत्तरस्मिन् विश्वे देवा यजमानश्च सीदत ॥
येना सहस्रं वहसि येनाग्ने सर्ववेदसम् । तेनेमं यज्ञं नो वह देवयानो य

VERSE: 5
उत्तमः ॥
उद् बुध्यस्वाग्ने प्रति जागृह्येनमिष्टापूर्ते सं सृजेथामयं च । पुनः कृण्वंस् त्वा पितरं युवानमन्वातांसीत् त्वयि तन्तुमेतम् ॥
अयं ते योनिर् ऋत्वियो यतो जातो अरोचथाः । तं जानन्नग्न आ रोहाथा नो वर्धया रयिम् ॥

4.7.14 अनुवाक 14
विहव्या इष्टकाः

VERSE: 1
ममाग्ने वर्चो विहवेष्वस्तु वयं त्वेन्धानास् तनुवम् पुषेम । मह्यं नमन्ताम् प्रदिशश्चतस्रस् त्वयाध्यक्षेण पृतना जयेम ॥
मम देवा विहवे सन्तु सर्व इन्द्रावन्तो मरुतो विष्णुरग्निः । ममान्तरिक्षमुरु गोपमस्तु मह्यं वातः पवतां कामे अस्मिन् ॥
मयि देवा द्रविणमा यजन्ताम् मय्याशीरस्तु मयि देवहूतिः । दैव्या होतारा वनिषन्त

VERSE: 2
पूर्वेऽरिष्टाः स्याम तनुवा सुवीराः ॥
मह्यं यजन्तु मम यानि हव्याऽऽकूतिः सत्या मनसो मे अस्तु । एनो मा नि गां कतमच् चनाहं विश्वे देवासो अधि वोचता मे ॥
देवीः षड्उर्वीरुरु नः कृणोत विश्वे देवास इह वीरयध्वम् । मा हास्महि प्रजया मा तनूभिर् मा रधाम द्विषते सोम राजन् ॥
अग्निर् मन्युम् प्रतिनुदन् पुरस्ता

VERSE: 3
दब्धो गोपाः परि पाहि नस् त्वम् । प्रत्यञ्चो यन्तु निगुतः पुनस् तेऽमैषां चित्तम् प्रबुधा वि नेशत् ॥
धाता धातृणाम् भुवनस्य यस् पतिर् देवं सवितारमभिमातिषाहम् । इमं यज्ञमश्विनोभा बृहस्पतिर् देवाः पान्तु यजमानं न्यर्थात् ॥
उरुव्यचा नो महिषः शर्म यंसदस्मिन् हवे पुरुहूतः पुरुक्षु । स नः प्रजायै हर्यश्व मृडयेन्द्र मा ॥

VERSE: 4
नो रीरिषो मा परा दाः ॥
ये नः सपत्ना अप ते भवन्त्विन्द्राग्निभ्यामव बाधामहे तान् । वसवो रुद्रा आदित्या उपरिस्पृशम् मोग्रं चेत्तारमधिराजमक्रन् ॥
अर्वाञ्चमिन्द्रममुतो हवामहे यो गोजिद् धनजिदश्वजिद् यः । इमं नो यज्ञं विहवे जुषस्वास्य कुर्मो हरिवो मेदिनं त्वा ॥

4.7.15 अनुवाक 15
अश्वमेधीया याज्यानुवाक्याः

VERSE: 1
अग्नेर् मन्वे प्रथमस्य प्रचेतसो यम् पाञ्चजन्यम् बहवः समिन्धते । विश्वस्यां विशि प्रविविशिवांसमीमहे स नो मुञ्चत्वंहसः ॥
यस्येदम् प्राणन् निमिषद् यदेजति यस्य जातं जनमानं च केवलम् । स्तौम्यग्निं नाथितो जोहवीमि स नो मुञ्चत्वंहसः ॥
इन्द्रस्य मन्वे प्रथमस्य प्रचेतसो वृत्रघ्न स्तोमा उप मामुपागुः । यो दाशुषः सुकृतो हवमुप गन्ता

VERSE: 2
स नो मुञ्चत्वंहसः ॥
यः संग्रामं नयति सं वशी युधे यः पुष्टानि संसृजति त्रयाणि । स्तौमीन्द्रं नाथितो जोहवीमि स नो मुञ्चत्वंहसः ॥
मन्वे वाम् मित्रावरुणा तस्य वित्तं सत्यौजसा दृंहणा यं नुदेथे । या राजानं सरथं याथ उग्रा ता नो मुञ्चतमागसः ॥
यो वां रथ ऋजुरश्मिः सत्यधर्मा मिथुश्चरन्तमुपयाति दूषयन् । स्तौमि

VERSE: 3
मित्रावरुणा नाथितो जोहवीमि तौ नो मुञ्चतमागसः ॥
वायोः सवितुर्विदथानि मन्महे यावात्मन्वद् बिभृतो यौ च रक्षतः । यौ विश्वस्य परिभू बभूवतुस् तौ नो मुञ्चतमागसः ॥
उप श्रेष्ठा न आशिषो देवयोर् धर्मे अस्थिरन् । स्तौमि वायुं सवितारं नाथितो जोहवीमि तौ नो मुञ्चतमागसः ॥
रथीतमौ रथीनामह्व ऊतये शुभं गमिष्ठौ सुयमेभिरश्वैः । ययो

VERSE: 4
र्वां देवौ देवेष्वनिशितमोजस् तौ नो मुञ्चतमागसः ॥
यदयातं वहतुं सूर्यायास् त्रिचक्रेण संसदमिच्छमानौ । स्तौमि देवावश्विनौ नाथितो जोहवीमि तौ नो मुञ्चतमागसः ॥
मरुताम् मन्वे अधि नो ब्रुवन्तु प्रेमां वाचं विश्वामवन्तु विश्वे । आशून् हुवे सुयमान् ऊतये ते नो मुञ्चन्त्वेनसः ॥
तिग्ममायुधं वीडितं सहस्वद् दिव्यं शर्धः

VERSE: 5
पृतनासु जिष्णु । स्तौमि देवान् मरुतो नाथितो जोहवीमि ते नो मुञ्चन्त्वेनसः ॥
देवानाम् मन्वे अधि नो ब्रुवन्तु प्रेमां वाचं विश्वामवन्तु विश्वे । आशून् हुवे सुयमान् ऊतये ते नो मुञ्चन्त्वेनसः ॥
यद् इदम् माभिशोचति पौरुषेयेण दैव्येन । स्तौमि विश्वान् देवान् नाथितो जोहवीमि ते नो मुञ्चन्त्वेनसः ॥
अनु नोऽद्यानुमतिर

VERSE: 6
न्विदनुमते त्वम् ।
वैश्वानरो न ऊत्या
पृष्ठो दिवि
ये अप्रथेताममितेभिर् ओजोभिर् ये प्रतिष्ठे अभवतां वसूनाम् । स्तौमि द्यावापृथिवी नाथितो जोहवीमि ते नो मुञ्चतमंहसः ॥
उर्वी रोदसी वरिवः कृणोतं क्षेत्रस्य पत्नी अधि नो ब्रूयातम् । स्तौमि द्यावापृथिवी नाथितो जोहवीमि ते नो मुञ्चतमंहसः ॥
यत् ते वयम् पुरुषत्रा यविष्ठाविद्वांसश्चकृमा कच्चना

VERSE: 7
ऽऽगः । कृधी स्वस्मां अदितेरनागा व्येनांसि शिश्रथो विष्वग् अग्ने ॥
यथा ह तद् वसवो गौर्यं चित् पदि षिताममुञ्चता यजत्राः । एवा त्वमस्मत् प्र मुञ्चा व्यंहः प्रातार्यग्ने प्रतरां न आयुः ॥

तैत्तिरीय संहिता काण्ड 1-4 तैत्तिरीय संहिता काण्ड 5
5.1 प्रपाठक: 1 5.1.1 अनुवाक 1 सावित्राहुत्यभ्रिस्वीकारयोरभिधानम् VERSE: 1
   सावित्राणि जुहोति 
   प्रसूत्यै 
   चतुर्गृहीतेन जुहोति 
   चतुष्पादः पशवः 
   पशून् एवाव रुन्द्धे 
   चतस्रो दिशः । 
   दिक्ष्वेव प्रति तिष्ठति 
   छन्दांसि देवेभ्योऽपाक्रामन् 
   न वोऽभागानि हव्यं वक्ष्याम इति 
   तेभ्य एतच् चतुर्गृहीतमधारयन् 
   पुरोऽनुवाक्यायै याज्यायै देवतायै वषट्काराय 
   यच् चतुर्गृहीतं जुहोति छन्दांस्येव तत् प्रीणाति 
   तान्यस्य प्रीतानि देवेभ्यो हव्यं वहन्ति 
   यं कामयेत  
VERSE: 2
   पापीयान्त् स्याद् इत्येकैकं तस्य जुहुयात् । 
   आहुतीभिरेवैनमप गृह्णाति पापीयान् भवति 
   यं कामयेत 
   वसीयान्त् स्याद् इति सर्वाणि तस्यानुद्रुत्य जुहुयात् । 
   आहुत्यैवैनमभि क्रमयति वसीयान् भवति । 
   अथो यज्ञस्यैवैषाभिक्रान्तिः । 
   एति वा एष यज्ञमुखाद् ऋद्ध्या योऽग्नेर् देवताया एति । 
   अष्टावेतानि सावित्राणि भवन्ति । 
   अष्टाक्षरा गायत्री 
  गायत्रः 
VERSE: 3
   अग्निस् 
   तेनैव यज्ञमुखाद् ऋद्ध्या अग्नेर् देवतायै नैति । 
   अष्टौ सावित्राणि भवन्त्याहुतिर् नवमी 
   त्रिवृतमेव यज्ञमुखे वि यातयति 
   यदि कामयेत 
   छन्दांसि यज्ञयशसेनार्पयेयमित्य् ऋचमन्तमां कुर्यात् । 
   छन्दांस्येव यज्ञयशसे्नार्पयति 
   यदि कामयेत 
   यजमानं यज्ञयशसेनार्पयेयमिति यजुरन्तमं कुर्यात् । 
  यजमानमेव यज्ञयशसेनार्पयति । 
   ऋचा स्तोमं समर्धयेति 
VERSE: 4
      आह 
   समृद्ध्यै 
   चतुर्भिरभ्रिमा दत्ते 
   चत्वारि छन्दांसि 
   छन्दोभिरेव 
   देवस्य त्वा सवितुः प्रसव इत्याह 
   प्रसूत्यै । 
   अग्निर् देवेभ्यो निलायत 
   स वेणुम् प्राविशत् 
  स एतामूतिमनु समचरद् यद् वेणोः सुषिरम् । 
   सुषिराभ्रिर् भवति सयोनित्वाय 
   स यत्रयत्रावसत् तत् कृष्णमभवत् 
  कल्माषी भवति रूपसमृद्ध्यै । 
   उभयतःक्ष्णूर् भवति । 
  इतश्चामुतश्चार्कस्यावरुद्ध्यै 
   व्याममात्री भवति । 
   एतावद् वै पुरुषे वीर्यम् । 
   वीर्यसम्मिता । 
 अपरिमिता भवति । 
  अपरिमितस्यावरुद्ध्यै 
  यो वनस्पतीनाम् फलग्रहिः स एषां वीर्यावान् 
  फलग्रहिर् वेणुः । 
  वैणवी भवति वीर्यस्यावरुद्ध्यै ॥ 
5.1.2 अनुवाक 2 मृत्खननगमनपूर्वकमश्वेन भूम्याक्रमणम् VERSE: 1
   व्यृद्धं वा एतद् यज्ञस्य यदयजुष्केण क्रियते । 
   इमामगृभ्णन् रशनाम् ऋतस्येत्यश्वाभिधानीमा दत्ते 
   यजुष्कृत्यै यज्ञस्य समृद्ध्यै 
   प्रतूर्तं वाजिन्ना द्रवेत्यश्वमभि दधाति 
   रूपमेवास्यैतन् महिमानं व्याचष्टे 
   युञ्जाथां रासभं युवमिति गर्दभम् 
   असत्येव गर्दभम् प्रति ष्ठापयति 
   तस्मादश्वाद् गर्दभोऽसत्तरः । 
   योगेयोगे तवस्तरमित्याह ॥ 
VERSE: 2
   योगे योग एवैनं युङ्क्ते 
   वाजेवाजे हवामह इत्याह । 
   अन्नं वै वाजः । 
   अन्नमेवाव रुन्द्धे 
   सखाय इन्द्रमूतय इत्याह । 
   इन्द्रियमेवाव रुन्द्धे । 
   अग्निर् देवेभ्यो निलायत 
   तम् प्रजापतिरन्वविन्दत् 
   प्राजापत्योऽश्वः । 
  अश्वेन सम् भरत्यनुवित्त्यै 
 पापवस्यसं वा एतत् क्रियते यच् छ्रेयसा च पापीयसा च समानं कर्म कुर्वन्ति 
पापीयान्  
VERSE: 3
   ह्यश्वाद् गर्दभः । 
   अश्वम् पूर्वं नयन्ति पापवस्यसस्य व्यावृत्त्यै 
   तस्माच् छ्रेयांसम् पापीयान् पश्चादन्वेति 
   बहुर् वै भवतो भ्रातृव्यः । 
   भवतीव खलु वा एष योऽग्निम् चिनुते 
   वज्र्यश्वः 
   प्रतूर्वन्न् एह्यवक्रामन्नशस्तीरित्याह 
   वज्रेणैव पाप्मानम् भ्रातृव्यमव क्रामति 
   रुद्रस्य गाणपत्याद् इत्याह 
   रौद्रा वै पशवो रुद्रादेव  
VERSE: 4
   पशून् निर्याच्यात्मने कर्म कुरुते 
   पूष्णा सयुजा सहेत्याह 
   पूषा वा अध्वनां संनेता 
   समष्ट्यै 
   पुरीषायतनो वा एष यदग्निः । 
   अङ्गिरसो वा एतमग्रे देवतानां समभरन् 
   पृथिव्याः सधस्थादग्निम् पुरीष्यमङ्गिरस्वदच्छेहीत्याह 
   सायतनमेवैनं देवताभिः सम् भरति । 
   अग्निम् पुरीष्यमङ्गिरस्वदच्छेम इत्याह 
0 येन
VERSE: 5
   संगच्छते वाजमेवास्य वृङ्क्ते 
   प्रजापतये प्रतिप्रोच्याग्निः सम्भृत्य इत्याहुः । 
   इयं वै प्रजापतिः 
   तस्या एतच् छ्रोत्रं यद् वल्मीकः । 
   अग्निम् पुरीष्यमङ्गिरस्वद् भरिष्याम इति वल्मीकवपामुप तिष्ठते 
   साक्षादेव प्रजापतये प्रतिप्रोच्याग्निं सम् भरति । 
   अग्निम् पुरीष्यमङ्गिरस्वद् भराम इत्याह 
   येन संगच्छते वाजमेवास्य वृङ्क्ते। 
   अन्वग्निरुषसामग्रम् 
VERSE: 6
   अख्यद् इत्याह । 
   अनुख्यात्यै । 
   आगत्य वाज्यध्वन आक्रम्य वाजिन् पृथिवीमित्याह । 
   इच्छत्येवैनम् पूर्वया विन्दत्य् उत्तरया 
   द्वाभ्यामा क्रमयति 
   प्रतिष्ठित्यै । 
   अनुरूपाभ्याम् । 
   तस्मादनुरूपाः पशवः प्र जायन्ते 
   द्यौस् ते पृष्ठम् पृथिवी सधस्थमित्याह । 
   एभ्यो वा एतं लोकेभ्यः प्रजापतिः सम् ऐरयत् । 
   रूपमेवास्यैतन् महिमानं व्याचष्टे 
   वज्री वा एष यदश्वः । 
   दद्भिरन्यतोदद्भ्यो भूयाम्̐ लोमभिरुभयादद्भ्यः । 
  यं द्विष्यात् तमधस्पदं ध्यायेत् । 
   वज्रेणैवैनं स्तृणुते ॥ 
5.1.3 अनुवाक 3 अश्वाक्रमणपूर्वक भूसंस्काराभिधानम् VERSE: 1
   उत् क्रामोदक्रमीद् इति द्वाभ्यामुत् क्रमयति 
   प्रतिष्ठित्यै । 
   अनुरूपाभ्याम् । 
   तस्मादनुरूपाः पशवः प्र जायन्ते । 
   अप उप सृजति 
   यत्र वा आप उपगच्छन्ति तद् ओषधयः प्रति तिष्ठन्ति । 
   ओषधीः प्रतितिष्ठन्तीः पशवोऽनु प्रति तिष्ठन्ति 
   पशून् यज्ञः । 
   यज्ञं यजमानः । 
0 यजमानम् प्रजाः 1 तस्मादप उप सृजति 2 प्रतिष्ठित्यै 3 यदध्वर्युरनग्नावाहुतिं जुहुयादन्धोऽध्वर्युः
VERSE: 2
   स्याद् रक्षांसि यज्ञं हन्युः । 
   हिरण्यमुपास्य जुहोति । 
   अग्निवत्येव जुहोति 
   नान्धोऽध्वर्युर् भवति न यज्ञं रक्षांसि घ्नन्ति 
   जिघर्म्यग्निम् मनसा घृतेनेत्याह 
   मनसा हि पुरुषो यज्ञमभिगच्छति 
   प्रतिक्ष्यन्तम् भुवनानि विश्वेत्याह 
   सर्वं ह्येष प्रत्यङ् क्षेति 
   पृथुं तिरश्चा वयस बृहन्तमित्याह । 
0 अल्पो ह्येष जातो महान्
VERSE: 3
   भवति 
   व्यचिष्ठमन्नं रभसं विदानमित्याह । 
   अन्नमेवास्मै स्वदयति 
   सर्वमस्मै स्वदते य एवं वेद । 
   आ त्वा जिघर्मि वचसा घृतेनेत्याह 
   तस्माद् यत् पुरुषो मनसाभिगच्छति तद् वाचा वदति । 
   अरक्षसेत्याह 
   रक्षसामपहत्यै 
   मर्त्यश्री स्पृहयद्वर्णो अग्निरित्याह । 
 अपचितिमेवास्मिन् दधाति । 
  अपचितिमान् भवति य एवं  
VERSE: 4
   वेद 
   मनसा त्वै तामाप्तुमर्हति यामध्वर्युरनग्नावाहुतिं जुहोति 
   मनस्वतीभ्यां जुहोति । 
   आहुत्योराप्त्यै 
   द्वाभ्याम् 
   प्रतिष्ठित्यै 
   यज्ञमुखेयज्ञमुखे वै क्रियमाणे यज्ञं रक्षांसि जिघांसन्ति । 
   एतर्हि खलु वा एतद् यज्ञमुखं यर्ह्येनदाहुतिरश्नुते 
   परि लिखति 
   रक्षसामपहत्यै 
   तिसृभिः परि लिखति 
   त्रिवृद् वा अग्निः । 
   यावान् एवाग्निस् तस्माद् रक्षांस्यप हन्ति ॥ 
VERSE: 5
   गायत्रिया परि लिखति 
   तेजो वै गायत्री 
   तेजसैवैनम् परि गृह्णाति 
   त्रिष्टुभा परि लिखति । 
   इन्द्रियं वै { त्रिष्टुग् ^ त्रिष्तुभ् } 
   इन्द्रियेणैवैनम् परि गृह्णाति । 
   अनुष्टुभा परि लिखति । 
   अनुष्टुप् सर्वाणि छन्दांसि परिभूः पर्याप्त्यै 
   मध्यतोऽनुष्टुभा 
   वाग् वा { अनुष्टुप् ^ अनुष्टुभ् } 
   तस्मान् मध्यतो वाचा वदामः । 
   गायत्रिया प्रथमया परि लिखत्यथानुष्टुभाथ त्रिष्टुभा 
   तेजो वै गायत्री यज्ञोऽनुष्टुग् इन्द्रियं { त्रिष्टुप् ^ त्रिष्टुभ् } 
  तेजसा चैवेन्द्रियेण चोभयतो यज्ञम् परि गृह्णाति ॥ 
5.1.4 अनुवाक 4 मृदःखननपूर्वकं चर्मपत्रयोः संभरणम् VERSE: 1
   देवस्य त्वा सवितुः प्रसव इति खनति प्रसूत्या अथो धूममेवैतेन जनयति 
   ज्योतिष्मन्तं त्वाग्ने सुप्रतीकमित्याह ज्योतिरेवैतेन जनयति 
   सोऽग्निर् जातः प्रजाः शुचार्पयत् तं देवा अर्धर्चेनाशमयन् । 
   शिवम् प्रजाभ्योऽहिंसन्तमित्याह प्रजाभ्य एवैनं शमयति 
   द्वाभ्यां खनति प्रतिष्ठित्यै । 
   अपाम् पृष्ठमसीति पुष्करपर्णमा  
VERSE: 2
   हरत्यपां वा एतत् पृष्ठं यत् पुष्करपर्णं रूपेणैवैनदा हरति 
   पुष्करपर्णेन सम् भरति योनिर्वा अग्नेः पुष्करपर्णं सयोनिमेवाग्निं सम् भरति 
   कृष्णाजिनेन सम् भरति यज्ञो वै कृष्णाजिनं यज्ञेनैव यज्ञं सम् भरति 
   यद् ग्राम्याणाम् पशूनां चर्मणा सम्भरेद् ग्राम्यान् पशूञ् छुचार्पयेत् कृष्णाजिनेन सम् भरत्यारण्यान् एव पशून्  
VERSE: 3
   शुचार्पयति 
   तस्मात् समावत् पशूनाम् प्रजायमानानामारण्याः पशवः कनीयांसः शुचा ह्य् ऋताः । 
   लोमतः सम् भरत्यतो ह्यस्य मेध्यम् । 
   कृष्णाजिनं च पुष्करपर्णं च सं स्तृणातीयं वै कृष्णाजिनमसौ पुष्करपर्णमाभ्यामेवैनमुभयतः परि गृह्णाति । 
   अग्निर् देवेभ्यो निलायत तमथर्वान्वपश्यत् । 
   अथर्वा त्वा प्रथमो निरमन्थदग्न इति  
VERSE: 4
   आह य एवैनमन्वपश्यत् तेनैवैनं सम् भरति 
   त्वामग्ने पुष्करादधीत्याह पुष्करपर्णे ह्येनमुपश्रितमविन्दत् 
   तमु त्वा दध्यङ्ङ् ऋषिरित्याह दध्यङ् वा आथर्वणस् तेजस्व्यासीत् तेज एवास्मिन् दधाति 
   तमु त्वा पाथ्यो वृषेत्याह पूर्वमेवोदितमुत्तरेणाभि गृणाति ॥ 
VERSE: 5
   चतसृभिः सम् भरति चत्वारि छन्दांसि छन्दोभिरेव 
   गायत्रीभिर् ब्राह्मणस्य गायत्रो हि ब्राह्मणस् 
   त्रिष्टुग्भी राजन्यस्य त्रैष्टुभो हि राजन्यो 
   यं कामयेत वसीयान्त् स्याद् इत्य् उभयीभिस् तस्य सम् भरेत् तेजश्चैवास्मा इन्द्रियं च समीची दधात्य् 
   अष्टाभिः सम् भरत्यष्टाक्षरा गायत्री गायत्रोऽग्निर्यावान् एवाग्निस् तं सम् भरति 
   सीद होतरित्याह देवता एवास्मै सं सादयति 
   नि होतेति मनुष्यान्त् सं सीदस्वेति वयांसि 
   जनिष्वा हि जेन्यो अग्रे अह्नामित्याह देवमनुष्यान् एवास्मै संसन्नान् प्र जनयति ॥ 
5.1.5 अनुवाक 5 संभृतमृदो यज्ञभूमौ समाहरणम् VERSE: 1
   क्रूरमिव वा अस्या एतत् करोति यत् खनति । 
   अप उप सृजति । 
   आपो वै शान्ताः 
   शान्ताभिरेवास्यै शुचं शमयति 
   सं ते वायुर् मातरिश्वा दधात्वित्याह 
   प्राणो वै वायुः 
   प्राणेनैवास्यै प्राणं सं दधाति 
   सं ते वायुरित्याह 
   तस्माद् वायुप्रच्युता दिवो वृष्टिरीर्ते 
0 तस्मै च देवि वषड् अस्तु
VERSE: 2
   तुभ्यमित्याह 
   षड् वा ऋतवः । 
   ऋतुष्वेव वृष्टिं दधाति 
   तस्मात् सर्वान् ऋतून् वर्षति 
   यद् वषट्कुर्याद् रक्षांसि यज्ञं हन्युः । 
   वड् इत्याह 
   परोऽक्षमेव वषट् करोति 
   नास्य यातयामा वषट्कारो भवति न यज्ञं रक्षांसि घ्नन्ति 
   सुजातो ज्योतिषा सहेत्यनुष्टुभोप नह्यति । 
   अनुष्टुप्  
VERSE: 3
   सर्वाणि छन्दांसि 
   छन्दांसि खलु वा अग्नेः प्रिया तनूः 
   प्रिययैवैनं तनुवा परि दधाति 
   वेदुको वासो भवति य एवं वेद वारुणो वा अग्निरुपनद्धः । 
   उदु तिष्ठ स्वध्वरोर्ध्व ऊ षु ण ऊतय इति सावित्रीभ्यामुत् तिष्ठति 
   सवितृप्रसूत एवास्योर्ध्वां वरुण मेनिमुत् सृजति 
   द्वाभ्याम् 
   प्रतिष्ठित्यै 
   स जातो गर्भो असि ॥ 
VERSE: 4
   रोदस्योरित्याह । 
   इमे वै रोदसी 
   तयोरेष गर्भो यदग्निः 
   तस्मादेवमाह । 
   अग्ने चारुर्विभृत ओषधीष्वित्याह 
   यदा ह्येतं विभरन्त्यथ चारुतरो भवति 
   प्र मातृभ्यो अधि कनिक्रदद् गा इत्याह । 
   ओषधयो वा अस्य मातरः 
   ताभ्य एवैनम् प्र च्यावयति 
0 स्थिरो भव वीड्वङ्ग इति गर्दभ आ सादयति ॥
VERSE: 5
   सं नह्यत्येवैनमेतया स्थेम्ने 
   गर्दभेन सम् भरति 
   तस्माद् गर्दभः पशूनाम् भारभारितमः । 
   गर्दभेन सम् भरति 
   तस्माद् गर्दभोऽप्यनालेशेत्यन्यान् पशून् मेद्यति । 
   अन्नं ह्येनेनार्कं सम्भरन्ति 
   गर्दभेन सम् भरति 
   तस्माद् गर्दभो द्विरेताः सन् कनिष्ठम् पशूनाम् प्र जायते । 
   अग्निर् ह्यस्य योनिं निर्दहति 
0 प्रजासु वा एष एतर्ह्यारूढः ॥
VERSE: 6
   स ईश्वरः प्रजाः शुचा प्रदहः 
   शिवो भव प्रजाभ्य इत्याह 
   प्रजाभ्य एवैनं शमयति 
   मानुषीभ्यस् त्वमङ्गिर इत्याह 
   मानव्यो हि प्रजाः । 
   मा द्यावापृथिवी अभि शूशुचो मान्तरिक्षम् मा वनस्पतीन् इत्याह । 
   एभ्य एवैनं लोकेभ्यः शमयति 
   प्रैतु वाजी कनिक्रदद् इत्याह 
   वाजी ह्य् { एष ^ एषस् } 
   नानदद् रासभः पत्वेति  
VERSE: 7
   आह 
   रासभ इति ह्येतम् ऋषयोऽवदन् 
   भरन्नग्निम् पुरीष्यमित्याह । 
   अग्निं ह्येष भरति 
   मा पाद्यायुषः पुरेत्याह । 
   आयुरेवास्मिन् दधाति 
   तस्माद् गर्दभः सर्वमायुरेति 
   तस्माद् गर्दभे पुरायुषः प्रमीते बिभ्यति 
   वृषाग्निं वृषणम् भरन्न् इत्याह 
  वृषा ह्य् { एष ^ एषस् } 
  वृषाग्निः
  अपां गर्भम्  
VERSE: 8
   समुद्रियमित्याह । 
   अपां ह्येष गर्भो यदग्निः । 
   अग्न आ याहि वीतय इति वा इमौ लोकौ व्यैताम् 
   अग्न आ याहि वीतय इति यदाह । 
   अनयोर् लोकयोर्वीत्यै 
   प्रच्युतो वा एष आयतनादगतः प्रतिष्ठाम् । 
   स एतर्ह्यध्वर्युं च यजमानं च ध्यायति । 
   ऋतं सत्यमित्याह । 
   इयं वा ऋतमसौ  
VERSE: 9
   सत्यम् 
   अनयोरेवैनम् प्रति ष्ठापयति नाऽऽर्तिमार्छत्यध्वर्युर् न यजमानः । 
   वरुणो वा एष यजमानमभ्य् ऐति यदग्निरुपनद्धः । 
   ओषधयः प्रति गृह्णीताग्निमेतमित्याह 
   शान्त्यै 
   व्यस्यन् विश्वा अमतीररातीरित्याह 
   रक्षसामपहत्यै 
   निषीदन् नो अप दुर्मतिं हनद् इत्याह 
   प्रतिष्ठित्यै । 
   ओषधयः प्रति मोदध्वम् ॥ 
VERSE: 10
   एनमित्याह । 
   ओषधयो वा अग्नेर् भागधेयम् । 
   ताभिरेवैनं समर्धयति 
   पुष्पावतीः सुपिप्पला इत्याह 
   तस्माद् ओषधयः फलं गृह्णन्ति । 
   अयं वो गर्भ ऋत्वियः प्रत्नं सधस्थमासदद् इत्याह 
   याभ्य एवैनम् प्रच्यावयति तास्वेवैनम् प्रति ष्ठापयति 
   द्वाभ्यामुपावहरति 
   प्रतिष्ठित्यै ॥ 
5.1.6अनुवाक 6 उखानिर्माणम् VERSE: 1
   वारुणो वा अग्निरुपनद्धः । 
   वि पाजसेति वि स्रंसयति 
   सवितृप्रसूत एवास्य विषूचीं वरुणमेनिं वि सृजति । 
   अप उप सृजति । 
   आपो वै शान्ताः 
   शान्ताभिरेवास्य शुचं शमयति 
   तिसृभिरुप सृजति 
   त्रिवृद् वा अग्निः । 
   यावान् एवाग्निस् तस्य शुचं शमयति 
0 मित्रः संसृज्य पृथिवीमित्याह 1 मित्रो वै शिवो देवानाम् । 2 तेनैव
VERSE: 2
   एनं सं सृजति 
   शान्त्यै 
   यद् ग्राम्याणाम् पात्राणां कपालैः संसृजेद् ग्राम्याणि पात्राणि शुचार्पयेत् । 
   अर्मकपालैः सं सृजति । 
   एतानि वा अनुपजीवनीयानि 
   तान्येव शुचार्पयति 
   शर्कराभिः सं सृजति 
   धृत्यै । 
   अथो शंत्वाय । 
  अजलोमैः सं सृजति । 
 एषा वा अग्नेः प्रिया तनूर्यदजा 
  प्रिययैवैनं तनुवा सं सृजत्यथो तेजसा 
 कृष्णाजिनस्य लोमभिः सम्  
VERSE: 3
   सृजति 
   यज्ञो वै कृष्णाजिनम् । 
   यज्ञेनैव यज्ञं सं सृजति 
   रुद्राः सम्भृत्य पृथिवीमित्याह । 
   एता वा एतं देवता अग्रे समभरन् 
   ताभिरेवैनं सम् भरति 
   मखस्य शिरोऽसीत्याह 
   यज्ञो वै मखः 
   तस्यैतच् छिरो यदुखा 
   तस्मादेवमाह 
  यज्ञस्य पदे स्थ इत्याह 
  यज्ञस्य ह्येते  
VERSE: 4
   पदे 
   अथो प्रतिष्ठित्यै 
   प्रान्याभिर्यच्छत्यन्वन्यैर् मन्त्रयते 
   मिथुनत्वाय 
   त्र्युद्धिं करोति त्रय इमे लोका एषां लोकानामाप्त्यै 
   छन्दोभिः करोति 
   वीर्यं वै छन्दांसि 
   वीर्येणैवैनां करोति 
   यजुषा बिलं करोति 
  व्यावृत्त्यै । 
   इयतीं करोति 
  प्रजापतिना यज्ञमुखेन सम्मिताम् । 
   द्विस्तनां करोति 
  द्यावापृथिव्योर् दोहाय 
   चतुस्तनां करोति 
   पशूनां दोहाय । 
   अष्टास्तनां करोति 
   छन्दसां दोहाय 
   नवाश्रिमभिचरतः कुर्यात् 
  त्रिवृतमेव वज्रं सम्भृत्य भ्रातृव्याय प्र हरति 
   स्तृत्यै 
   कृत्वाय स महीमुखामिति नि दधाति 
   देवतास्वेवैनाम् प्रति ष्ठापयति ॥ 
5.1.7 अनुवाक 7 उखासंस्कारः VERSE: 1
   सप्तभिर् धूपयति 
   सप्त वै शीर्षण्याः प्राणाः 
   शिर एतद् यज्ञस्य यदुखा 
   शीर्षन्न् एव यज्ञस्य प्राणान् दधाति 
   तस्मात् सप्त शीर्षन् प्राणाः । 
   अश्वशकेन धूपयति 
   प्राजापत्यो वा अश्वः 
   सयोनित्वाय । 
   अदितिस् त्वेत्याह । 
0 इयं वा अदितिः । 1 अदित्यैवादित्यां खनत्यस्या अक्रूरंकाराय 2 न हि स्वः स्वं हिनस्ति 3 देवानां त्वा पत्नीरित्याह 4 देवानाम्
VERSE: 2
   वा एताम् पत्नयोऽग्रेऽकुर्वन् 
   ताभिरेवैनां दधाति 
   धिषणास् त्वेत्याह 
   विद्या वै धिषणाः । 
   विद्याभिरेवैनामभीन्द्धे 
   ग्नास् त्वेत्याह 
   छन्दांसि वै ग्नाः । 
   छन्दोभिरेवैनां श्रपयति 
   वरूत्रयस् त्त्वेत्याह 
  होत्रा वै वरूत्रयः । 
  होत्राभिरेवैनाम् पचति 
  जनयस् त्वेत्याह 
  देवानां वै पत्नीः 
VERSE: 3
   जनयस् 
   ताभिरेवैनाम् पचति 
   षड्भिः पचति 
   षड् वा ऋतवः । 
   ऋतुभिरेवैनाम् पचति 
   द्विः पचन्त्वित्याह 
   तस्माद् द्विः संवत्सरस्य सस्यम् पच्यते 
   वारुण्य् उखाभीद्धा 
   मैत्रियोपैति 
  शान्त्यै 
  देवस् त्वा सवितोद् वपत्वित्याह 
  सवितृप्रसूत एवैनाम् ब्रह्मणा देवताभिरुद् वपति । 
  अपद्यमाना पृथिव्याशा दिश आ पृण ॥ 
VERSE: 4
   इत्याह 
   तस्मादग्निः सर्वा दिशोऽनु वि भाति । 
   उत् तिष्ठ बृहती भवोर्ध्वा तिष्ठ ध्रुवा त्वमित्याह 
   प्रतिष्ठित्यै । 
   असुर्यम् पात्रमनाच्छृण्णम् 
   आ छृणत्ति देवत्राकर् 
   अजक्षीरेणाऽऽच्छृणत्ति 
   परमं वा एतत् पयो यदजक्षीरम् 
   परमेणैवैनम् पयसाऽऽच्छृणत्ति 
   यजुषा 
   व्यावृत्त्यै 
   छन्दोभिरा छृणत्ति 
  छन्दोभिर्वा एषा क्रियते 
  छन्दोभिरेव छन्दांस्या च्छृणत्ति ॥ 
5..1.8 अनुवाक 8 वह्निपशवः VERSE: 1
   एकविंशत्या माषैः पुरुषशीर्षमच्छैति । 
   अमेध्या वै माषा अमेध्यम् पुरुषशीर्षम् 
   अमेध्यैरेवास्यामेध्यं निरवदाय मेध्यं कृत्वा हरति । 
   एकविंशतिर् भवन्ति । 
   एकविंशो वै पुरुषः 
   पुरुषस्याप्त्यै 
   व्यृद्धं वा एतत् प्राणैरमेध्यं यत् पुरुषशीर्षम् । 
   सप्तधा वितृण्णां वल्मीकवपाम् प्रति नि दधाति 
   सप्त वै शीर्षण्याः प्राणाः 
0 प्राणैरेवैनत् समर्धयति 1 मेध्यत्वाय 2 यावन्तः
VERSE: 2
   वै मृत्युबन्धवस् तेषां यम आधिपत्यम् परीयाय 
   यमगाथाभिः परि गायति 
   यमादेवैनद् वृङ्क्ते 
   तिसृभिः परि गायति 
   त्रय इमे लोकाः । 
   एभ्य एवैनल् लोकेभ्यो वृङ्क्ते 
   तस्माद् गायते न देयम् । 
   गाथा हि तद् वृङ्क्ते । 
   अग्निभ्यः पशूना लभते 
0 कामा वा अग्नयः 1 कामान् एवाव रुन्द्धे 2 यत् पशून् नालभेतानवरुद्धा अस्य
VERSE: 3
   पशवः स्युः । 
   यत् पर्यग्निकृतान् उत्सृजेद् यज्ञवेशसं कुर्यात् । 
   यत् संस्थापयेद् यातयामानि शीर्षाणि स्युः । 
   यत् पशूनालभते तेनैव पशूनव रुन्द्धे 
   यत् पर्यग्निकृतान् उत्सृजति शीर्ष्णामयातयामत्वाय 
   प्राजापत्येन सं स्थापयति यज्ञो वै प्रजापतिर्यज्ञ एव यज्ञम् प्रति ष्ठापयति 
   प्रजापतिः प्रजा असृजत 
   स रिरिचानोऽमन्यत 
   स एता आप्रीरपश्यत् 
0 ताभिर् वै स मुखतः
VERSE: 4
   आत्मानमाप्रीणीत 
   यदेता आप्रियो भवन्ति 
   यज्ञो वै प्रजापतिः। 
   यज्ञमेवैताभिर् मुखत आ प्रीणाति । 
   अपरिमितछन्दसो भवन्ति । 
   अपरिमितः प्रजापतिः 
   प्रजापतेराप्त्यै । 
   ऊनातिरिक्ता मिथुनाः 
   प्रजात्यै 
  लोमशं वै नामैतच् छन्दः प्रजापतेः 
  पशवो लोमशाः 
  पशून् एवाव रुन्द्धे 
 सर्वाणि वा एता रूपाणि 
 सर्वाणि रूपाण्यग्नौ चित्ये क्रियन्ते 
 तस्मादेता अग्नेश्चित्यस्य  
VERSE: 5
   भवन्ति । 
   एकविंशतिं सामिधेनीरन्वाह 
   रुग् वा एकविंशो रुचमेव गच्छति । 
   अथो प्रतिष्ठामेव प्रतिष्ठा ह्येकविंशः । 
   चतुर्विंशतिमन्वाह 
   चतुर्विंशतिरर्धमासाः संवत्सरः 
   संवत्सरोऽग्निर् वैश्वानरः 
   साक्षादेव वैश्वानरमव रुन्द्धे 
   पराचीरन्वाह 
   पराङ् इव हि सुवर्गो लोकः 
   समास् त्वाग्न ऋतवो वर्धयन्त्वित्याह 
  समाभिरेवाग्निं वर्धयति ॥ 
VERSE: 6
   ऋतुभिः संवत्सरम् । 
   विश्वा आ भाहि प्रदिशः पृथिव्या इत्याह 
   तस्मादग्निः सर्वा दिशोऽनु वि भाति 
   प्रत्यौहतामश्विना मृत्युमस्माद् इत्याह 
   मृत्युमेवास्मादप नुदति । 
   उद् वयं तमसस् परीत्याह 
   पाप्मा वै तमः 
   पाप्मानमेवास्मादप हन्ति । 
   अगन्म ज्योतिरुत्तममित्याह । 
   असौ वा आदित्यो ज्योतिरुत्तमम् 
 आदित्यस्यैव सायुज्यं गच्छति 
  न संवत्सरस् तिष्ठति नास्य श्रीस् तिष्ठति यस्यैताः क्रियन्ते 
  ज्योतिष्मतीमुत्तमामन्वाह 
   ज्योतिरेवास्मा उपरिष्टाद् दधाति 
   सुवर्गस्य लोकस्यानुख्यात्यै ॥ 
5.1.9 अनुवाक 9 उख्यस्य जननम् VERSE: 1
   षड्भिर् दीक्षयति 
   षड् वा ऋतवः । 
   ऋतुभिरेवैनं दीक्षयति 
   सप्तभिर् दीक्षयति 
   सप्त छन्दांसि 
   छन्दोभिरेवैनं दीक्षयति 
   विश्वे देवस्य नेतुरित्यनुष्टुभोत्तमया जुहोति 
   वाग् वा { अनुष्टुप् ^ अनुष्टुभ् } 
   तस्मात् प्राणानां वाग् उत्तमा । 
  एकस्मादक्षरादनाप्तम् प्रथमम् पदम् । 
  तस्माद् यद् वाचोऽनाप्तं तन् मनुष्या उप जीवन्ति 
   पूर्णया जुहोति 
  पूर्ण इव हि प्रजापतिः ॥ 
VERSE: 2
   प्रजापतेरापत्यै 
   न्यूनया जुहोति 
   न्यूनाद् धि प्रजापतिः प्रजा असृजत 
   प्रजानां सृष्ट्यै 
   यदर्चिषि प्रवृञ्ज्याद् भूतमव रुन्धीत 
   यदङ्गारेषु भविष्यत् । 
   अङ्गारेषु प्र वृणक्ति 
   भविष्यदेवाव रुन्द्धे 
   भविष्यद् धि भूयो भूतात् । 
   द्वाभ्याम् प्र वृणक्ति 
  द्विपाद् यजमानः 
   प्रतिष्ठित्यै 
   ब्रह्मणा वा एषा यजुषा सम्भृता यदुखा 
  सा यद् भिद्येताऽऽर्तिमार्छेत्  
VERSE: 3
   यजमानो हन्येतास्य यज्ञः । 
   मित्रैतामुखां तपेत्याह 
   ब्रह्म वै मित्रः। 
   ब्रह्मन्न् एवैनाम् प्रति ष्ठापयति 
   नार्तिमार्छति यजमानो नास्य यज्ञो हन्यते 
   यदि भिद्येत तैरेव कपालैः सं सृजेत् 
   सैव ततः प्रायश्चित्तिः । 
   यो गतश्रीः स्यान् मथित्वा तस्याव दध्यात् । 
   भूतो वा { एष ^ एषस् } 
  स स्वां 
VERSE: 4
   देवतामुपैति यो भूतिकामः स्यात् । 
   य उखायै सम्भवेत् स एव तस्य स्यात् । 
   अतो ह्येष सम्भवति । 
   एष वै स्वयम्भूर् नाम 
   भवत्येव 
   यं कामयेत 
   भ्रातृव्यमस्मै जनयेयमित्यन्यतस् तस्याहृत्याव दध्यात् 
   साक्षादेवास्मै भ्रातृव्यं जनयति । 
   अम्बरीषादन्नकामस्याव दध्यात् । 
  अम्बरीषे वा अन्नम् भ्रियते 
  सयोन्येवान्नम्  
VERSE: 5
   अव रुन्द्धे 
  मुञ्जानव दधाति । 
   ऊर्ग् वै मुञ्जाः । 
   ऊर्जमेवास्मा अपि दधाति । 
   अग्निर् देवेभ्यो निलायत 
   स क्रुमुकम् प्राविशत् 
   क्रुमुकमव दधाति 
   यदेवास्य तत्र न्यक्तं तदेवाव रुन्द्धे । 
   आज्येन सं यौति । 
  एतद् वा अग्नेः प्रियं धाम यदाज्यम् 
  प्रियेणैवैनं धाम्ना समर्धयत्यथो तेजसा ॥ 
VERSE: 6
   वैकंकतीमा दधाति 
   भा एवाव रुन्द्धे 
   शमीमयीमा दधाति 
   शान्त्यै 
   सीद त्वम् मातुरस्या उपस्थ इति तिसृभिर् जातमुप तिष्ठते 
   त्रय इमे लोकाः । 
   एष्वेव लोकेष्वाविदं गच्छति । 
   अथो प्राणान् एवाऽऽत्मन् धत्ते ॥ 
5.1.10 अनुवाक 10 उख्यधारणम् VERSE: 1
   न ह स्म वै पुराग्निरपरशुवृक्णं दहति 
   तदस्मै प्रयोग एवर्षिरस्वदयत् । 
   यदग्ने यानि कानि चेति समिधमा दधाति । 
   अपरशुवृक्णमेवास्मै स्वदयति 
   सर्वमस्मै स्वदते य एवं वेद । 
   औदुम्बरीमा दधाति । 
   ऊर्ग् वा उदुम्बरः । 
   ऊर्जमेवास्मा अपि दधाति 
   प्रजापतिरग्निमसृजत 
  तं सृष्टं रक्षांसि 
VERSE: 2
   अजिघांसन् । 
   स एतद् राक्षोघ्नमपश्यत् 
   तेन वै स रक्षांस्यपाहत 
   यद् राक्षोघ्नम् भवत्यग्नेरेव तेन जाताद् रक्षांस्यप हन्ति । 
   आश्वत्थीमा दधाति । 
   अश्वत्थो वै वनस्पतीनां सपत्नसाहो विजित्यै 
   वैकङ्कतीमा दधाति 
   भा एवाव रुन्द्धे 
   शमीमयीमा दधाति 
  शान्त्यै 
  संशितम् मे ब्रह्मोदेषाम् बाहू अतिरमित्य् उत्तमे औदुम्बरी 
VERSE: 3
   वाचयति 
   ब्रह्मणैव क्षत्रं सं शयति क्षत्रेण ब्रह्म 
   तस्माद् ब्राह्मणो राजन्यवानत्यन्यम् ब्राह्मणं तस्माद् राजन्यो ब्राह्मणवानत्यन्यं राजन्यम् 
   मृत्युर्वा एष यदग्निः । 
   अमृतं हिरण्यम् । 
   रुक्ममन्तरम् प्रति मुञ्चते । 
   अमृतमेव मृत्योरन्तर् धत्ते । 
   एकविंशतिनिर्बाधो भवति । 
   एकविंशतिर् वै देवलोका द्वादश मासाः पञ्चर्तवस् त्रय इमे लोका असावादित्यः  
VERSE: 4
   एकविंश एतावन्तो वै देवलोकाः
   तेभ्य एव भ्रातृव्यमन्तरेति 
   निर्बाधैर् वै देवा असुरान् निर्बाधेऽकुर्वत 
   तन् निर्बाधानां निर्बाधत्वम् । 
   निर्बाधी भवति 
   भ्रातृव्यान् एव निर्बाधे कुरुते 
   सावित्रिया प्रति मुञ्चते 
   प्रसूत्यै 
   नक्तोषासेत्य् उत्तरया । 
  अहोरात्राभ्यामेवैनमुद् यच्छते 
   देवा अग्निं धारयन् द्रविणोदा इत्याह 
   प्राणा वै देवा द्रविणोदाः । 
   अहोरात्राभ्यामेवैनमुद्यत्य  
VERSE: 5
   प्राणैर् दाधार । 
   आसीनः प्रति मुञ्चते 
   तस्मादासीनाः प्रजाः प्र जायन्ते 
   कृष्णाजिनमुत्तरम् । 
   तेजो वै हिरण्यम् ब्रह्म कृष्णाजिनम् । 
   तेजसा चैवैनम् ब्रह्मणा चोभयतः परि गृह्णाति 
   षड्उद्यामं शिक्यम् भवति 
   षड् वा ऋतवः । 
   ऋतुभिरेवैनमुद् यच्छते 
   यद् द्वादशोद्यामं संवत्सरेणैव 
  मौञ्जम् भवति । 
  ऊर्ग् वै मुञ्जाः । 
  ऊर्जैवैनं समर्धयति 
  सुपर्णोऽसि गरुत्मान् इत्यवेक्षते 
 रूपमेवास्यैतन् महिमानं व्याचष्टे 
  दिवं गच्छ सुवः पतेत्याह 
  सुवर्गमेवैनं लोकं गमयति ॥ 
5.1.11 अनुवाक 11 अश्वमेधसम्बन्धि प्रयाजयाज्याभिधानम् VERSE: 1 समिद्धो अञ्जन् कृदरम् मतीनां घृतमग्ने मधुमत् पिन्वमानः । वाजी वहन् वाजिनं जातवेदो देवानां वक्षि प्रियमा सधःस्थम् ॥ घृतेनाञ्जन्त् सम् पथो देवयानान् प्रजानन् वाज्यप्येतु देवान् । अनु त्वा सप्ते प्रदिशः सचन्तां स्वधामस्मै यजमानाय धेहि ॥ ईड्यश्चासि वन्द्यश्च वाजिन्नाशुश्चासि मेध्यश्च सप्ते । अग्निष् ट्वा
VERSE: 2
   देवैर्वसुभिः सजोषाः प्रीतं वह्निं वहतु जातवेदाः ॥ 
स्तीर्णम् बर्हिः सुष्टरीमा जुषाणोरु पृथु प्रथमानम् पृथिव्याम् । देवेभिर् युक्तमदितिः सजोषाः स्योनं कृण्वाना सुविते दधातु ॥ एता उ वः सुभगा विश्वरूपा वि पक्षोभिः श्रयमाणा उदातैः । ऋष्वाः सतीः कवषः शुम्भमाना द्वारो देवीः सुप्रायणा भवन्तु ॥ अन्तरा मित्रावरुणा चरन्ती मुखं यज्ञानामभि संविदाने । उषासा वाम्
VERSE: 3
   सुहिरण्ये सुशिल्पे ऋतस्य योनाविह सादयामि ॥ 
प्रथमा वां सरथिना सुवर्णा देवौ पश्यन्तौ भुवनानि विश्वा । अपिप्रयं चोदना वाम् मिमाना होतारा ज्योतिः प्रदिशा दिशन्ता ॥ आदित्यैर् नो भारती वष्टु यज्ञं सरस्वती सह रुद्रैर् न आवीत् । इडोपहूता वसुभिः सजोषा यज्ञं नो देवीरमृतेषु धत्त ॥ त्वष्टा वीरं देवकामं जजान त्वष्टुरर्वा जायत आशुरश्वः ।
VERSE: 4
   त्वष्टेदं विश्वम् भुवनं जजान बहोः कर्तारमिह यक्षि होतः ॥ 
अश्वो घृतेन त्मन्या समक्त उप देवां ऋतुशः पाथ एतु । वनस्पतिर् देवलोकम् प्रजानन्नग्निना हव्या स्वदितानि वक्षत् ॥ प्रजापतेस् तपसा वावृधानः सद्यो जातो दधिषे यज्ञमग्ने । स्वाहाकृतेन हविषा पुरोगा याहि साध्या हविरदन्तु देवाः ॥
तैत्तिरीय संहिता काण्ड 5 5.2 प्रपाठक: 2 5.2.1 अनुवाक 1 आसन्द्यां वह्निस्थापनं वात्सप्रेणोपस्थानं च VERSE: 1
   विष्णुमुखा वै देवाश्छन्दोभिरिमाँल्लोकाननपजय्यमभ्यजयन् 
   यद् विष्णुक्रमान् क्रमते विष्णुरेव भूत्वा यजमानश्छन्दोभिरिमाँल्लोकाननपजय्यमभि जयति 
   विष्णोः क्रमोऽस्यभिमातिहेत्याह 
   गायत्री वै पृथिवी 
   त्रैष्ठुभमन्तरिक्षम् । 
   जागती द्यौः । 
   आनुष्टुभीर् दिशः । 
   छन्दोभिरेवेमाँल्लोकान् यथापूर्वमभि जयति 
   प्रजापतिरग्निमसृजत 
  सोऽस्मात् सृष्टः ।
VERSE: 2
   पराङ् ऐत् 
   तमेतयान्वैत् । 
   अक्रन्दत् इति 
   तया वै सोऽग्नेः प्रियं धामावारुन्द्ध 
   यदेतामन्वाहाग्नेरेवैतया प्रियं धामाव रुन्द्धे । 
   ईश्वरो वा एष पराङ् प्रदघो यो विष्णुक्रमान् क्रमते 
   चतसृभिरा वर्तते 
   चत्वारि छन्दांसि 
   छन्दांसि खलु वा अग्नेः प्रिया तनूः 
  प्रियामेवास्य तनुवमभि  
VERSE: 3
   पर्यावर्तते 
   दक्षिणा पर्यावर्तते 
   स्वमेव वीर्यमनु पर्यावर्तते 
   तस्माद् दक्षिणोऽर्ध आत्मनो वीर्यावत्तरः । 
   अथो आदित्यस्यैवावृतमनु पर्यावर्तते 
   शुनःशेपमाजीगर्तिं वरुणोऽगृह्णात् 
   स एताम् वारुणीमपश्यत् 
   तया वै स आत्मानं वरुणपाशादमुञ्चत् । 
   वरुणो वा एतं गृह्णाति य उखाम् प्रतिमुञ्चते । 
 उदुत्तमं वरुण पाशमस्मद् इत्याह । 
 आत्मानमेवैतया 
VERSE: 4
   वरुणपाशान् मुञ्चति । 
   आ त्वाहार्षमित्याह । 
   आ ह्येनं हरति 
   ध्रुवस् तिष्ठाविचाचलिरित्याह 
   प्रतिष्ठित्यै 
   विशस् त्वा सर्वा वाञ्छन्त्वित्याह 
   विशैवैनं समर्धयति । 
   अस्मिन् राष्ट्रमधि श्रयेत्याह 
   राष्ट्रमेवास्मिन् ध्रुवमकर् 
   यं कामयेत 
   राष्ट्रं स्याद् इति तम् मनसा ध्यायेत् । 
  राष्ट्रमेव भवति ॥ 
VERSE: 5
   अग्रे बृहन्न् उषसामूर्ध्वो अस्थाद् इत्याह । 
   अग्रमेवैनं समानानां करोति 
   निर्जग्मिवान् तमस इत्याह 
   तम एवास्मादप हन्ति 
   ज्योतिषागाद् इत्याह 
   ज्योतिरेवास्मिन् दधाति 
   चतसृभिः सादयति 
   चत्वारि छन्दांसि 
   छन्दोभिरेव । 
  अतिच्छन्दसोत्तमया 
 वर्ष्म वा एष छन्दसां यदतिच्छन्दाः । 
 वर्ष्मैवैनं समानानां करोति 
 सद्वती  
VERSE: 6
   भवति 
   सत्त्वमेवैनं गमयति 
   वात्सप्रेणोप तिष्ठते । 
   एतेन वै वत्सप्रीर् भालन्दनोऽग्नेः प्रियं धामावारुन्द्ध । 
   अग्नेरेवैतेन प्रियं धामाव रुन्द्धे । 
   एकादशम् भवति । 
   एकधैव यजमाने वीर्यं दधाति 
   स्तोमेन वै देवा अस्मिम्̐ लोक आर्ध्नुवञ् छन्दोभिरमुष्मिन् । 
   स्तोमस्येव खलु वा एतद् रूपं यद् वात्सप्रम् । 
  यद् वात्सप्रेणोपतिष्ठते ।
VERSE: 7
   इममेव तेन लोकमभि जयति 
   यद् विष्णुक्रमान् क्रमतेऽमुमेव तैर् लोकमभि जयति 
   पूर्वेद्युः प्र क्रामत्य् उत्तरेद्युरुप तिष्ठते 
   तस्माद् योगेऽन्यासाम् प्रजानाम् मनः क्षेमेऽन्यासाम् । 
   तस्माद् यायावरः क्षेम्यस्येशे 
   तस्माद् यायावरः क्षेम्यमध्यवस्यति 
   मुष्टी करोति 
   वाचं यच्छति 
   यज्ञस्य धृत्यै ॥ 
5.2.2 अनुवाक 2 उख्याग्निनयनम् VERSE: 1
   अन्नपतेऽन्नस्य नो देहीत्याह । 
   अग्निर्वा अन्नपतिः 
   स एवास्मा अन्नम् प्र यच्छति । 
   अनमीवस्य शुष्मिण इत्याह । 
   अयक्ष्मस्येति वावैतदाह 
   प्र प्रदातारं तारिष ऊर्जं नो धेहि द्विपदे चतुष्पद इत्याह । 
   आशिषमेवैतामा शास्ते । 
   उदु त्वा विश्वे देवा इत्याह 
   प्राणा वै विश्वे देवाः । 
VERSE: 2
   प्राणैरेवैनमुद् यच्छते । 
   अग्ने भरन्तु चित्तिभिरित्याह 
   यस्मा एवैनं चित्तायोद्यच्छते तेनैवैनं समर्धयति 
   चतसृभिरा सादयति 
   चत्वारि छन्दांसि 
   छन्दोभिरेव । 
   अतिच्छन्दसोत्तमया 
   वर्ष्म वा एषा छन्दसां यदतिच्छन्दा 
   वर्ष्मैवैनं समानानां करोति 
  सद्वती भवति 
 सत्त्वमेवैनं गमयति 
 प्रेदग्ने ज्योतिष्मान्  
VERSE: 3
   याहीत्याह 
   ज्योतिरेवास्मिन् दधाति तनुवा वा एष हिनस्ति यं हिनस्ति 
   मा हिंसीस् तनुवा प्रजा इत्याह 
   प्रजाभ्य एवैनं शमयति 
   रक्षांसि वा एतद् यज्ञं सचन्ते यदन उत्सर्जति । 
   अक्रन्दद् इत्यन्वाह 
   रक्षसामपहत्यै । 
   अनसा वहन्ति । 
   अपचितिमेवास्मिन् दधाति 
 तस्मादनस्वी च रथी चातिथीनामपचिततमौ । 
VERSE: 4
   अपचितिमान् भवति य एवं वेद 
   समिधाग्निं दुवस्यतेति घृतानुषिक्तामवसिते समिधमा दधाति 
   यथातिथय आगताय सर्पिष्वदातिथ्यं क्रियते तादृग् एव तत् । 
   गायत्रिया ब्राह्मणस्य गायत्रो हि ब्राह्मणः 
   त्रिष्टुभा राजन्यस्य त्रैष्टुभो हि राजन्यः । 
   अप्सु भस्म प्र वेशयति । 
   अप्सुयोनिर्वा अग्निः 
   स्वामेवैनं योनिं गमयति 
   तिसृभिः प्र वेशयति 
 त्रिवृद् वै  
VERSE: 5
   अग्निः । 
   यावान् एवाग्निः तम् प्रतिष्ठां गमयति 
   परा वा एषोऽग्निं वपति योऽप्सु भस्म प्रवेशयति 
   ज्योतिष्मतीभ्यामव दधाति 
   ज्योतिरेवास्मिन् दधाति 
   द्वाभ्याम् प्रतिष्ठित्यै 
   परा वा एष प्रजाम् पशून् वपति योऽप्सु भस्म प्रवेशयति 
   पुनरूर्जा सह रय्येति पुनरुदैति 
   प्रजामेव पशूनात्मन् धत्ते 
  पुनस् त्वादित्याः 
VERSE: 6
   रुद्रा वसवः समिन्धतामित्याह । 
   एता वा एतं देवता अग्रे सम् ऐन्धत 
   ताभिरेवैनं समिन्द्धे 
   बोधा स बोधीत्य् उप तिष्ठते 
   बोधयत्येवैनम् । 
   तस्मात् सुप्त्वा प्रजाः प्र बुध्यन्ते 
   यथास्थानमुप तिष्ठते 
   तस्माद् यथास्थानम् पशवः पुनरेत्योप तिष्ठन्ते ॥ 
5.2.3 अनुवाक 3 गार्हपत्यचयनम् VERSE: 1
   यावती वै पृथिवी तस्यै यम आधिपत्यम् परीयाय 
   यो वै यमं देवयजनमस्या अनिर्याच्याग्निं चिनुते यमायैनं स चिनुते । 
   अपेतेत्यध्यवसाययति 
   यममेव देवयजनमस्यै निर्याच्याऽऽत्मनेऽग्निं चिनुते । 
   इष्वग्रेण वा अस्या अनामृतमिच्छन्तो नाविन्दन् 
   ते देवा एतद् यजुरपश्यन् । 
   अपेतेति 
   यदेतेनाध्यवसाययति ॥ 
VERSE: 2
   अनामृत एवाग्निं चिनुते । 
   उद् धन्ति 
   यदेवास्या अमेध्यं तदप हन्ति । 
   अपोऽवोक्षति 
   शान्त्यै 
   सिकता नि वपति । 
   एतद् वा अग्नेर् वैश्वानरस्य रूपम् । 
   रूपेणैव वैश्वानरमव रुन्द्धे । 
   ऊषान् नि वपति 
0 पुष्टिर्वा एषा प्रजननं यद् ऊषाः 1 पुष्ट्यामेव प्रजननेऽग्निं चिनुते । 2 अथो संज्ञान एव 3 संज्ञानं ह्येतत्
VERSE: 3
   पशूनां यद् ऊषाः । 
   द्यावापृथिवी सहास्ताम् । 
   ते वियती अब्रूताम् 
   अस्त्वेव नौ सह यज्ञियमिति 
   यदमुष्या यज्ञियमासीत् तदस्यामदधात् त ऊषा अभवन् 
   यदस्या यज्ञियमासीत् तदमुष्यामदधात् तददश्चन्द्रमसि कृष्णम् 
   ऊषान् निवपन्नदो ध्यायेद् द्यावापृथिव्योरेव यज्ञियेऽग्निं चिनुते । 
   अयं सो अग्निरिति विश्वामित्रस्य  
VERSE: 4
   सूक्तम् भवति । 
   एतेन वै विश्वामित्रोऽग्नेः प्रियं धामावारुन्द्ध । 
   अग्नेरेवैतेन प्रियं धामाव रुन्द्धे 
   छन्दोभिर् वै देवाः सुवर्गं लोकम् { आयञ् ^ आयन् } 
   चतस्रः प्राचीरुप दधाति 
   चत्वारि छन्दांसि 
   छन्दोभिरेव तद् यजमानः सुवर्गं लोकमेति 
   तेषां सुवर्गं लोकं यतां दिशः समव्लीयन्त 
   ते द्वे पुरस्तात् समीची उपादधत द्वे  
VERSE: 5
   पश्चात् समीची 
   ताभिर् वै ते दिशोऽदृंहन् 
   यद् द्वे पुरस्तात् समीची उपदधाति द्वे पश्चात् समीची 
   दिशां विधृत्यै । 
   अथो पशवो वै छन्दांसि 
   पशून् एवास्मै समीचो दधाति । 
   अष्टावुप दधाति । 
   अष्टाक्षरा गायत्री 
   गायत्रोऽग्निर्यावान् एवाग्निः तं चिनुते । 
  अष्टावुप दधाति । 
  अष्टाक्षरा गायत्री 
   गायत्री सुवर्गं लोकमञ्जसा वेद 
  सुवर्गस्य लोकस्य  
VERSE: 6
   प्रज्ञात्यै 
   त्रयोदश लोकम्पृणा उप दधाति । 
   एकविंशतिः सम् पद्यन्ते 
   प्रतिष्ठा वा एकविंशः प्रतिष्ठा गार्हपत्यः । 
   एकविंशस्यैव प्रतिष्ठां गार्हपत्यमनु प्रति तिष्ठति 
   प्रत्यग्निं चिक्यानस् तिष्ठति य एवं वेद 
   पञ्चचितीकं चिन्वीत प्रथमं चिन्वानः 
   पाङ्क्तो यज्ञः 
   पाङ्क्ताः पशवः । 
  यज्ञमेव पशूनव रुन्द्धे 
  त्रिचितीकं चिन्वीत द्वितीयं चिन्वानस् 
  त्रय इमे लोकाः । 
   एष्वेव लोकेषु  
VERSE: 7
   प्रति तिष्ठन्ति । 
   एकचितीकं चिन्वीत तृतीयं चिन्वानः। 
   एकधा वै सुवर्गो लोकः । 
   एकवृतैव सुवर्गं लोकमेति 
   पुरीषेणाभ्य् ऊहति 
   तस्मान् मांसेनास्थि छन्नम् । 
   न दुश्चर्मा भवति य एवं वेद 
   पञ्च चितयो भवन्ति 
   पञ्चभिः पुरीषैरभ्य् ऊहति 
   दश सम् पद्यन्ते 
  दशाक्षरा { विराड् ^ विराज् } 
  अन्नं { विराड् ^ विराज् } 
  विराज्येवान्नाद्ये प्रति तिष्ठति ॥ 
5.2.4 अनुवाक 4 उख्याग्निसंवपनम् VERSE: 1
   वि वा एतौ द्विषाते यश्च पुराग्निर्यश्चोखायाम् । 
   समितमिति चतसृभिः सं नि वपति 
   चत्वारि छन्दांसि 
   छन्दांसि खलु वा अग्नेः प्रिया तनूः 
   प्रिययैवैनौ तनुवा सं शास्ति 
   समितमित्याह 
   तस्माद् ब्रह्मणा क्षत्रं समेति 
   यत् संन्युप्य विहरति 
   तस्माद् ब्रह्मणा क्षत्रं व्येति । 
  ऋतुभिः  
VERSE: 2
   वा एतं दीक्षयन्ति 
   स ऋतुभिरेव विमुच्यः । 
   मातेव पुत्रम् पृथिवी पुरीष्यमित्याह । 
   ऋतुभिरेवैनं दीक्षयित्वर्तुभिर्वि मुञ्चति 
   वैश्वानर्या शिक्यमा दत्ते 
   स्वदयत्येवैनद् । 
   नैर्ऋतीः कृष्णास् तिस्रस् तुषपक्वा भवन्ति 
   निर्ऋत्यै वा एतद् भागधेयं यत् तुषा निर्ऋत्यै रूपं कृष्णम् । 
   रूपेणैव निर्ऋतिं निरवदयते । 
0 इमां दिशं यन्ति । 1 एषा
VERSE: 3
   वै निर्ऋत्यै { दिक् ^ दिश् } 
   स्वायामेव दिशि निर्ऋतिं निरवदयते 
   स्वकृत इरिण उप दधाति प्रदरे वा । 
   एतद् वै निर्ऋत्या आयतनम् । 
   स्व एवायतने निर्ऋतिं निरवदयते 
   शिक्यमभ्य् उप दधाति 
   नैर्ऋतो वै पाशः 
   साक्षादेवैनं निर्ऋतिपाशान् मुञ्चति 
  तिस्र उप दधाति 
   त्रेधाविहितो वै पुरुषः । 
1 यावान् एव पुरुषः तस्मान् निर्ऋतिमव यजते 2 पराचीरुप
VERSE: 4
   दधाति 
   पराचीमेवास्मान् निर्ऋतिम् प्र णुदते । 
   अप्रतीक्षमा यन्ति 
   निर्ऋत्या अन्तर्हित्यै 
   मार्जयित्वोप तिष्ठन्ते 
   मेध्यत्वाय 
   गार्हपत्यमुप तिष्ठन्ते 
   निर्ऋतिलोक एव चरित्वा पूता देवलोकमुपावर्तन्ते । 
   एकयोप तिष्ठन्ते । 
  एकधैव यजमाने वीर्यं दधति 
 निवेशनः संगमनो वसूनामित्याह 
 प्रजा वै पशवो वसु 
प्रजयैवैनम् पशुभिः समर्धयन्ति ॥ 
5.2.5 अनुवाक 5 क्षेत्रकर्षणम् VERSE: 1
   पुरुषमात्रेण वि मिमीते 
   यज्ञेन वै पुरुषः सम्मितः । 
   यज्ञपरुषैवैनं वि मिमीते 
   यावान् पुरुष ऊर्ध्वबाहुस् तावान् भवति । 
   एतावद् वै पुरुषे वीर्यम् । 
   वीर्येणैवैनं वि मिमीते 
   पक्षी भवति 
   न ह्यपक्षः पतितुमर्हति । 
   अरत्निना पक्षौ द्राघीयांसौ भवतस् 
  तस्मात् पक्षप्रवयांसि वयांसि 
  व्याममात्रौ पक्षौ च पुच्छं च भवति । 
 एतावद् वै पुरुषे वीर्यम् ॥ 
VERSE: 2
   वीर्यसम्मितः । 
   वेणुना वि मिमीते । 
   आग्नेयो वै वेणुः 
   सयोनित्वाय 
   यजुषा युनक्ति 
   यजुषा कृषति 
   व्यावृत्त्यै 
   षड्गवेन कृषति 
   षड् वा ऋतवः । 
   ऋतुभिरेवैनं कृषति 
   यद् द्वादशगवेन संवत्सरेणैव। इयं वा अग्नेरतिदाहादबिभेत् 
  सैतद् द्विगुणमपश्यत् कृष्टं चाकृष्टं च 
3 ततो वा इमां नात्यदहत् । 4 यत् कृष्टं चाकृष्टं च
VERSE: 3
   भवत्यस्या अनतिदाहाय 
   द्विगुणं त्वा अग्निमुद्यन्तुमर्हतीत्याहुः । 
   यत् कृष्टं चाकृष्टं च भवति । 
   अग्नेरुद्यत्यै । 
   एतावन्तो वै पशवो द्विपादश्च चतुष्पादश्च 
   तान् यत् प्राच उत्सृजेद् रुद्रायापि दध्यात् । 
   यद् दक्षिणा पितृभ्यो नि धुवेत् । 
   यत् प्रतीचो रक्षांसि हन्युः । 
   उदीच उत् सृजति । 
   एषा वै देवमनुष्याणां शान्ता दिक् । 
VERSE: 4
   तामेवैनाननूत् सृजति । 
   अथो खल्विमां दिशमुत् सृजति । 
   असौ वा आदित्यः प्राणः 
   प्राणमेवैनाननूत् सृजति 
   दक्षिणा पर्यावर्तन्ते 
   स्वमेव वीर्यमनु पर्यावर्तन्ते 
   तस्माद् दक्षिणोऽर्ध आत्मनो वीर्यावत्तरः । 
   अथो आदित्यस्यैवावृतमनु पर्यावर्तन्ते 
   तस्मात् पराञ्चः पशवो वि तिष्ठन्ते प्रत्यञ्च आ वर्तन्ते 
   तिस्रस्तिस्रः सीताः 
VERSE: 5
   कृषति 
   त्रिवृतमेव यज्ञमुखे वि यातयति । 
   ओषधीर्वपति 
   ब्रह्मणान्नमव रुन्द्धे । 
   अर्केऽर्कश्चीयते 
   चतुर्दशभिर्वपति 
   सप्त ग्राम्या ओषधयः सप्तारण्याः । 
   उभयीषामवरुद्ध्यै । 
   अन्नस्यान्नस्य वपति । 
0 अन्नस्यान्नस्यावरुद्ध्यै 1 कृष्टे वपति 2 कृष्टे ह्य् ओषधयः प्रतितिष्ठन्ति । 3 अनुसीतं वपति 4 प्रजात्यै 5 द्वादशसु सीतासु वपति 6 द्वादश मासाः संवत्सरः 7 संवत्सरेणैवास्मा अन्नम् पचति 8 यदग्निचित् ॥
VERSE: 6
   अनवरुद्धस्याश्नीयादवरुद्धेन व्यृध्येत 
   ये वनस्पतीनाम् फलग्रहयस् तान् इध्मेऽपि प्रोक्षेत् । 
   अनवरुद्धस्यावरुद्ध्यै ।
   दिग्भ्यो लोष्टान्त् समस्यति 
   दिशामेव वीर्यमवरुध्य दिशां वीर्येऽग्निं चिनुते 
   यं द्विष्याद् यत्र स स्यात् तस्यै दिशो लोष्टमा हरेत् । 
   इषमूर्जमहमित आ दद इतीषमेवोर्जं तस्यै दिशोऽव रुन्द्धे 
   क्षोधुको भवति यस् तस्यां दिशि भवति । 
   उत्तरवेदिमुप वपति । 
   उत्तरवेद्यां ह्यग्निश्चीयते । 
  अथो पशवो वा उत्तरवेदिः 
   पशून् एवाव रुन्द्धे । 
  अथो यज्ञपरुषोऽनन्तरित्यै ॥ 
5.2.6 अनुवाक 6
क्षेत्रे सिकतादिवापः
VERSE: 1
   अग्ने तव श्रवो वय इति सिकता नि वपति । 
   एतद् वा अग्नेर् वैश्वानरस्य सूक्तम् । 
   सूक्तेनैव वैश्वानरमव रुन्द्धे 
   षड्भिर् नि वपति 
   षड् वा ऋतवः संवत्सरः 
   संवत्सरोऽग्निर् वैश्वानरः 
   साक्षादेव वैश्वानरमव रुन्द्धे 
   समुद्रं वै नामैतच् छन्दः 
   समुद्रमनु प्रजाः प्र जायन्ते 
   यदेतेन सिक्ता निवपति 
   प्रजानाम् प्रजननाय । 
  इन्द्रः 
VERSE: 2
   वृत्राय वज्रम् प्राहरत् 
   स त्रेधा व्यभवत् स्फ्यस् तृतीयं रथस् तृतीयं यूपस् तृतीयम् । 
   येऽन्तःशरा अशीर्यन्त ताः शर्करा अभवन् 
   तच् छर्कराणां शर्करत्वम् । 
   वज्रो वै शर्कराः 
   पशुरग्निः । 
   यच् छर्कराभिरग्निम् परिमिनोति वज्रेणैवास्मै पशून् परि गृह्णाति 
   तस्माद् वज्रेण पशवः परिगृहीतास् 
   तस्मात् स्थेयानस्थेयसो नोप हरते 
   त्रिसप्ताभिः  पशुकामस्य
VERSE: 3
   परि मिनुयात् 
   सप्त वै शीर्षण्याः प्राणाः 
   प्राणाः पशवः 
   प्राणैरेवास्मै पशूनव रुन्द्धे 
   त्रिणवाभिर् भ्रातृव्यवतस् 
   त्रिवृतमेव वज्रम् सम्भृत्य भ्रातृव्याय प्र हरति 
   स्तृत्यै । 
   अपरिमिताभिः परि मिनुयादपरिमितस्यावरुद्ध्यै 
   यं कामयेतापशुः स्याद् इति अपरिमित्य तस्य शर्कराः सिकता व्यूहेत् । 
0 अपरिगृहीत एवास्य विषूचीनं रेतः परा सिञ्चति । 1 अपशुरेव भवति ॥
VERSE: 4
   यं कामयेत 
   पशुमान्त् स्याद् इति परिमित्य तस्य शर्कराः सिक्ता व्य् { ऊहेद् ^ ऊहेत् } 
   परिगृहीत एवास्मै समीचीनं रेतः सिञ्चति 
   पशुमान् एव भवति 
   सौम्या व्य् ऊहति 
   सोमो वै रेतोधाः । 
   रेत एव तद् दधाति 
   गायत्रिया ब्राह्मणस्य गायत्रो हि ब्राह्मणस् 
   त्रिष्टुभा राजन्यस्य त्रैष्टुभो हि राजन्यः 
0 शंयुम् बार्हस्पत्यम् मेधो नोपानमत् 1 सोऽग्निम् प्राविशत् ॥
VERSE: 5
   सोऽग्नेः कृष्णो रूपं कृत्वोदायत 
   सोऽश्वम् प्राविशत् 
   सोऽश्वस्यावान्तरशफोऽभवत् । 
   यदश्वमाक्रमयति य एव मेधोऽश्वम् प्राविशत् तमेवाव रुन्द्धे 
   प्रजापतिनाग्निश्चेतव्य इत्याहुः 
   प्राजापत्योऽश्वः । 
   यदश्वमाक्रमयति प्रजापतिनैवाग्निं चिनुते 
   पुष्करपर्णमुप दधाति 
   योनिर्वा अग्नेः पुष्करपर्णम् । 
   सयोनिमेवाग्निं चिनुते । 
   अपाम् पृष्ठमसीत्य् उप दधाति । 
   अपां वा एतत् पृष्ठं  यत्  पुष्करपर्णम् । 
   रूपेणैवैनदुप दधाति ॥ 
5.2.7 अनुवाक 7 रुक्माद्युपधानम् VERSE: 1
   ब्रह्म जज्ञानमिति रुक्ममुप दधाति 
   ब्रह्ममुखा वै प्रजापतिः प्रजा असृजत 
   ब्रह्ममुखा एव तत् प्रजा यजमानः सृजते 
   ब्रह्म जज्ञानमित्याह 
   तस्माद् ब्राह्मणो मुख्यः । 
   मुख्यो भवति य एवं वेद 
   ब्रह्मवादिनो वदन्ति 
   न पृथिव्यां नान्तरिक्षे न दिव्यग्निश्चेतव्य इति 
   यत् पृथिव्यां चिन्वीत पृथिवीं शुचार्पयेत् । 
  नौषधयो न वनस्पतयः 
VERSE: 2
   प्र जायेरन् 
   यदन्तरिक्षे चिन्वीतान्तरिक्षं शुचार्पयेत् । 
   न वयांसि प्र जायेरन् 
   यद् दिवि चिन्वीत दिवं शुचार्पयेत् । 
   न पर्जन्यो वर्षेत् । 
   रुक्ममुप दधाति । 
   अमृतं वै हिरण्यम् 
   अमृत एवाग्निं चिनुते 
   प्रजात्यै 
  हिरण्मयम् पुरुषमुप दधाति 
   यजमानलोकस्य विधृत्यै 
  यद् इष्टकाया आतृण्णमनूपदध्यात् पशूनां च यजमानस्य च प्राणमपि दध्यात् । 
  दक्षिणतः  
VERSE: 3
   प्राञ्चमुप दधाति 
   दाधार यजमानलोकम् । 
   न पशूनां च यजमानस्य च प्राणमपि दधाति । 
   अथो खल्विष्टकाया आतृण्णमनूप दधाति 
   प्राणानामुत्सृष्ट्यै 
   द्रप्सश्चस्कन्देत्यभि मृशति 
   होत्रास्वेवैनम् प्रति ष्ठापयति 
   स्रुचावुप दधाति । 
   आज्यस्य  पूर्णां कार्ष्मर्यमयीं दध्नः पूर्णाम् औदुम्बरीम् 
  इयं वै कार्ष्मर्यमय्यसाव् औदुम्बरी । 
  इमे एवोप धत्ते 
   तूष्णीमुप दधाति 
  न हीमे यजुषाप्तुमर्हति 
  दक्षिणां कार्ष्मर्यमयीमुत्तराम् औदुम्बरीम् । 
  तस्मादस्या असावुत्तरा । 
 आज्यस्य पूर्णां कार्ष्मर्यमयीम् । 
  वज्रो वा आज्यं वज्रः कार्ष्मर्यः । 
   वज्रेणैव यज्ञस्य दक्षिणतो रक्षांस्यप हन्ति 
  दध्नः पूर्णाम् औदुम्बरीम् 
  पशवो वै दध्य् ऊर्ग् उदुम्बरः 
  पशुष्वेवोर्जं दधाति 
   पूर्णे उप दधाति 
  पूर्णे एवैनम् 
VERSE: 4
   अमुष्मिम्̐ लोक उप तिष्ठेते 
   विराज्यग्निश्चेतव्य इत्याहुः 
   स्रुग् वै { विराड् ^ विराज् } 
   यत् स्रुचावुपदधाति विराज्येवाग्निं चिनुते 
   यज्ञमुखेयज्ञमुखे वै क्रियमाणे यज्ञं रक्षांसि जिघांसन्ति 
   यज्ञमुखं रुक्मः । 
   यद् रुक्मं व्याघारयति यज्ञमुखादेव रक्षांस्यप हन्ति 
   पञ्चभिर् व्याघारयति 
   पाङ्क्तो यज्ञः । 
  यावान् एव यज्ञस् तस्माद् रक्षांस्यप हन्ति 
  अक्ष्णया व्याघारयति 
   तस्मादक्ष्णया पशवोऽङ्गानि प्र हरन्ति प्रतिष्ठित्यै ॥ 
5.2.8 अनुवाक 8 स्वयमातृण्णास्थापनम् VERSE: 1
   स्वयमातृण्णामुप दधाति । 
   इयं वै स्वयमातृण्णा । 
   इमामेवोप धत्ते । 
   अश्वमुप घ्रापयति 
   प्राणमेवास्यां दधाति । 
   अथो प्राजापत्यो वा अश्वः 
   प्रजापतिनैवाग्निं चिनुते 
   प्रथमेष्टकोपधीयमाना पशूनां च यजमानस्य च प्राणमपि दधाति 
   स्वयमातृण्णा भवति 
  प्राणानामुत्सृष्ट्या अथो सुवर्गस्य लोकस्यानुख्यात्यै । 
  अग्नावग्निश्चेतव्य इत्याहुः । 
   एष वै  
VERSE: 2
   अग्निर् वैश्वानरो यद् ब्राह्मणस् 
   तस्मै प्रथमामिष्टकां यजुष्कृताम् प्र यच्छेत् 
   ताम् ब्राह्मणस् चोप दध्याताम् 
   अग्नावेव तदग्निं चिनुते । 
   ईश्वरो वा एष आर्तिमार्तोर्योऽविद्वान् इष्टकामुपदधाति 
   त्रीन् वरान् दद्यात् 
   त्रयो वै प्राणाः 
   प्राणानां स्तृत्यै 
   द्वावेव देयौ 
  द्वौ हि प्राणौ । 
  एक एव देयः । 
   एको हि प्राणः 
  पशुः 
VERSE: 3
   वा एष यदग्निः । 
   न खलु वै पशव आयवसे रमन्ते 
   दूर्वेष्टकामुप दधाति पशूनां धृत्यै 
   द्वाभ्याम् प्रतिष्ठित्यै 
   काण्डात्काण्डात् प्ररोहन्तीत्याह 
   काण्डेनकाण्डेन ह्येषा प्रतितिष्ठति । 
   एवा नो दूर्वे प्र तनु सहस्रेण शतेन चेत्याह 
   साहस्रः प्रजापतिः 
   प्रजापतेराप्त्यै 
  देवलक्ष्मं वै त्र्यालिखितां
 तामुत्तरलक्ष्माणं देवा उपादधताधरलक्ष्माणमसुराः । 
  यम् 
VERSE: 4
   कामयेत 
   वसीयान्त् स्याद् इत्य् उत्तरलक्ष्माणं तस्योप दध्यात् । 
   वसीयान् एव भवति 
   यं कामयेत 
   पापीयान्त् स्याद् इत्यधरलक्ष्माणं तस्योप दध्यात् । 
   असुरयोनिमेवैनमनु परा भावयति 
   पापीयान् भवति 
   त्र्यालिखिता भवति । 
   इमे वै लोकास् त्र्यालिखिता । 
   एभ्य एव लोकेभ्यो भ्रातृव्यमन्तरेति । 
  अङ्गिरसः सुवर्गं लोकं यतः पुरोडाशः कूर्मो भूत्वाऽनु प्रासर्पत् ॥ 
VERSE: 5
   यत् कूर्ममुपदधाति यथा क्षेत्रविदञ्जसा नयत्येवमेवैनं कूर्मः सुवर्गं लोकमञ्जसा नयति 
   मेधो वा एष पशूनां यत् कूर्मः । 
   यत् कूर्ममुपदधाति स्वमेव मेधम् पश्यन्तः पशव उप तिष्ठन्ते 
   श्मशानं वा एतत् क्रियते यन् मृतानाम् पशूनां शीर्षाण्य् उपधीयन्ते 
   यज् जीवन्तं कूर्ममुपदधाति तेनाश्मशानचित् । 
   वास्तव्यो वा एष यत्  
VERSE: 6
   कूर्मः । 
   मधु वाता ऋतायत इति दध्ना मधुमिश्रेणाभ्यनक्ति 
   स्वदयत्येवैनम् । 
   ग्राम्यं वा एतदन्नं यद् दध्यारण्यम् मधु 
   यद् दध्ना मधुमिश्रेणाभ्यनक्त्य् उभयस्यावरुद्ध्यै 
   मही द्यौः पृथिवी च न इत्याह । 
   आभ्यामेवैनमुभयतः परि गृह्णाति 
   प्राञ्चमुप दधाति 
   तस्मात्  
VERSE: 7
   पुरस्तात् प्रत्यञ्चः पशवो मेधमुप तिष्ठन्ते 
   यो वा अपनाभिमग्निं चिनुते यजमानस्य नाभिमनु प्र विशति 
   स एनमीश्वरो हिंसितोः । 
   उलूखलमुप दधाति । 
   एषा वा अग्नेर् नाभिः 
   सनाभिमेवाग्निं चिनुतेऽहिंसायै । 
   औदुम्बरम् भवति । 
   ऊर्ग् वा उदुम्बरः। 
   ऊर्जमेवाव रुन्द्धे 
  मध्यत उप दधाति 
  मध्यत एवास्मा ऊर्जं दधाति 
  तस्मान् मध्यत ऊर्जा भुञ्जते । 
  इयद् भवति 
 प्रजापतिना यज्ञमुखेन सम्मितम् 
 अव हन्ति । 
  अन्नमेवाकर् 
  वैष्णव्यर्चोप दधाति 
  विष्णुर् वै यज्ञः । 
  वैष्णवा वनस्पतयः । 
  यज्ञ एव यज्ञम् प्रति ष्ठापयति ॥ 
5.2.9 अनुवाक 9 उखादिस्थापनम् VERSE: 1
   एषां वा एतल् लोकानां ज्योतिः सम्भृतं यदुखा 
   यदुखामुपदधात्येभ्य एवा लोकेभ्यो ज्योतिरव रुन्द्धे 
   मध्यत उप दधाति 
   मध्यत एवास्मै ज्योतिर् दधाति 
   तस्मान् मध्यतो ज्योतिरुपाऽऽस्महे 
   सिकताभिः पूरयति । 
   एतद् वा अग्नेर् वैश्वानरस्य रूपम् । 
   रूपेणैव वैश्वानरमव रुन्द्धे 
   यं कामयेत 
  क्षोधुकः स्याद् इत्य् ऊनां तस्योप  
VERSE: 2
   दध्यात् 
   क्षोधुक एव भवति 
   यं कामयेत । 
   अनुपदस्यदन्नमद्याद् इति पूर्णां तस्योप दध्यात् । 
   अनुपदस्यदेवान्नमत्ति 
   सहस्रं वै प्रति पुरुषः पशूनां यच्छति सहस्रमन्ये पशवः । 
   मध्ये पुरुषशीर्षमुप दधाति 
   सवीर्यत्वाय । 
   उखायामपि दधाति 
  प्रतिष्ठामेवैनद् गमयति 
  व्यृद्धं वा एतत् प्राणैरमेध्यं यत् पुरुषशीर्षम् 
  अमृतं खलु वै प्राणाः ॥ 
VERSE: 3
   अमृतं हिरण्यम् 
   प्राणेषु हिरण्यशल्कान् प्रत्यस्यति 
   प्रतिष्ठामेवैनद् गमयित्वा प्राणैः समर्धयति 
   दध्ना मधुमिश्रेण पूरयति । 
   मधव्योऽसानीति 
   शृतातङ्क्येन मेध्यत्वाय 
   ग्राम्यं वा एतदन्नं यद् दध्यारण्यम् मधु 
   यद् दध्ना मधुमिश्रेण पूरयत्य् उभयस्यावरुद्ध्यै 
   पशुशीर्षाण्य् उप दधाति 
  पशवो वै पशुशीर्षाणि 
   पशून् एवाव रुन्द्धे 
  यं कामयेत । 
  अपशुः स्याद् इति 
VERSE: 4
  विषूचीनानि तस्योप दध्यात् । 
  विषूच एवास्मात् पशून् दधाति । 
   अपशुरेव भवति 
   यं कामयेत 
   पशुमान्त् स्याद् इति समीचीनानि तस्योप दध्यात् 
  समीच एवास्मै पशून् दधाति 
  पशुमान् एव भवति 
  पुरस्तात् प्रतीचीनमश्वस्योप दधाति पश्चात् प्राचीनम् ऋषभस्य । 
  अपशवो वा अन्ये गोअश्वेभ्यः पशवः । 
  गोअश्वान् एवास्मै समीचो दधाति । 
  एतावन्तो वै पशवः 
VERSE: 5
   द्विपादश्च चतुष्पादश्च 
   तान् वा एतदग्नौ प्र दधाति यत् पशुशीर्षाण्य् उपदधाति । 
   अमुमारण्यमनु ते दिशामीत्याह 
   ग्राम्येभ्य एव पशुभ्य आरण्यान् पशूञ् छुचमनूत् सृजति 
   तस्मात् समावत् पशूनाम् प्रजायमानानामारण्याः पशवः कनीयांसः 
   शुचा ह्य् ऋताः 
   सर्पशीर्षमुप दधाति 
   यैव सर्पे त्विषिस् तामेवाव रुन्द्धे ॥ 
VERSE: 6
   यत् समीचीनम् पशुशीर्षैरुपदध्याद् ग्राम्यान् पशून् दंशुकाः स्युः । 
   यद् विषूचीनमारण्यान् 
   यजुरेव वदेत् । 
   अव तां त्विषिं रुन्द्धे या सर्पे 
   न ग्राम्यान् पशून् हिनस्ति नारण्यान् 
   अथो खलूपधेयमेव 
   यदुपदधाति तेन तां त्विषिमव रुन्द्धे या सर्पे 
   यद् यजुर्वदति तेन शान्तम् ॥ 
5.2.10 अनुवाक 10 प्रथमचितौ अपस्याद्युपधानम् VERSE: 1
   पशुर्वा एष यदग्निः । 
   योनिः खलु वा एषा पशोर्वि क्रियते यत् प्राचीनम् ऐष्टकाद् यजुः क्रियते 
   रेतोऽपस्याः । 
   अपस्या उप दधाति 
   योनावेव रेतो दधाति 
   पञ्चोप दधाति 
   पाङ्क्ताः पशवः 
   पशून् एवास्मै प्र जनयति 
   पञ्च दक्षिणतः । 
  वज्रो वा अपस्याः । 
  वज्रेणैव यज्ञस्य दक्षिणतो रक्षांस्यप हन्ति 
  पञ्च पश्चात्  
VERSE: 2
   प्राचीरुप दधाति 
   पश्चाद् वै प्राचीनं रेतो धीयते 
   पश्चादेवास्मै प्राचीनं रेतो दधाति 
   पञ्च पुरस्तात् प्रतीचीरुप दधाति पञ्च पश्चात् प्राचीः
   तस्मात् प्राचीनं रेतो धीयते प्रतीचीः प्रजा जायन्ते 
   पञ्चोत्तरतश्छन्दस्याः 
   पशवो वै छन्दस्याः 
   पशून् एव प्रजातान्त् स्वमायतनमभि पर्यूहते । 
   इयं वा अग्नेरतिदाहादबिभेत् 
   सैताः 
VERSE: 3
   अपस्या अपश्यत् 
   ता उपाधत्त 
   ततो वा इमां नात्यदहत् । 
   यदपस्या उपदधात्यस्या अनतिदाहाय 
   उवाच हेयम् 
   अदद् इत् स ब्रह्मणाऽन्नं यस्यैता उपधीयान्तै य उ चैना एवं वेदद् इति 
   प्राणभृत उप दधाति 
   रेतस्येव प्राणान् दधाति 
   तस्माद् वदन् प्राणन् पश्यञ् छृण्वन् पशुर् जायते । 
   अयम् पुरः ॥ 
VERSE: 4
   भुव इति पुरस्तादुप दधाति 
   प्राणमेवैताभिर् दाधार । 
   अयं दक्षिणा विश्वकर्मेति दक्षिणतः । 
   मन एवैताभिर् दाधार । 
   अयम् पश्चाद् विश्वव्यचा इति पश्चात् । 
   चक्षुरेवैताभिर् दाधार । 
   इदमुत्तरात् सुवरित्य् उत्तरतः 
   श्रोत्रमेवैताभिर् दाधार । 
   इयमुपरि मतिरित्य् उपरिष्टात् । 
  वाचमेवैताभिर् दाधार 
  दशदशोप दधाति सवीर्यत्वाय । 
  अक्ष्णया 
VERSE: 5
   उप दधाति 
   तस्मादक्ष्णया पशवोऽङ्गानि प्र हरन्ति 
   प्रतिष्ठित्यै 
   याः प्राचीस् ताभिर्वसिष्ठ आर्ध्नोत् । 
   या दक्षिणा ताभिर् भरद्वाजः । 
   याः प्रतीचीस् ताभिर्विश्वामित्रः । 
   या उदीचीस् ताभिर् जमदग्निः । 
   या ऊर्ध्वास् ताभिर्विश्वकर्मा 
   य एवमेतासाम् ऋद्धिं वेदर्ध्नोत्येव 
  य आसामेवम् बन्धुतां वेद बन्धुमान् भवति 
  य आसामेवं क्लृप्तिं वेद कल्पते  
VERSE: 6
   अस्मै 
   य आसामेवमायतनं वेदायतनवान् भवति 
   य आसामेवम् प्रतिष्ठां वेद प्रत्येव तिष्ठति 
   प्राणभृत उपधाय संयत उप दधाति 
   प्राणान् एवास्मिन् धित्वा संयद्भिः सं यच्छति 
   तत् संयतां संयत्त्वम् 
   अथो प्राण एवापानं दधाति 
   तस्मात् प्राणापानौ सं चरतः । 
   विषूचीरुप दधाति 
  तस्माद् विष्वञ्चौ प्राणापानौ 
  यद् वा अग्नेरसंयतम्  
VERSE: 7
   असुवर्ग्यमस्य तत् 
   सुवर्ग्योऽग्निः । 
   यत् संयत उपदधाति समेवैनं यच्छति सुवर्ग्यमेवाकस् 
   त्र्यविर्वयः कृतमयानामित्याह 
   वयोभिरेवायानव रुन्द्धे । 
   अयैर्वयांसि 
   सर्वतो वायुमतीर् भवन्ति 
   तस्मादयं सर्वतः पवते ॥ 
5.2.11 अनुवाक 11 सूचीभिरसिपथक्लृप्तिः VERSE: 1 गायत्री त्रिष्टुब् जगत्यनुष्टुक् पङ्क्त्या सह । बृहत्य् उष्णिहा ककुत् सूचीभिः शिम्यन्तु त्वा ॥ द्विपदा या चतुष्पदा त्रिपदा या च षट्पदा । सच्छन्दा या च विच्छन्दाः सूचीभिः शिम्यन्तु त्वा ॥ महानाम्नी रेवतयो विश्वा आशाः प्रसूवरीः । मेध्या विद्युतो वाचः सूचीभिः शिम्यन्तु त्वा ॥ रजता हरिणीः सीसा युजो युज्यन्ते कर्मभिः । अश्वस्य वाजिनस् त्वचि सूचीभिः शिम्यन्तु त्वा ॥ नारीः ॥
VERSE: 2
   ते पत्नयो लोम वि चिन्वन्तु मनीषया । देवानाम् पत्नीर् दिशः सूचीभिः शिम्यन्तु त्वा ॥ 
कुविदङ्ग यवमन्तो यवं चिद् यथा दान्त्यनुपूर्वं वियूय । इहेहैषां कृणुत भोजनानि ये बर्हिषो नमोवृक्तिं न जग्मुः ॥
5.2.12 अनुवाक 12
विशसनाभिधानम्
VERSE: 1 कस् त्वा छ्यति कस् त्वा वि शास्ति कस् ते गात्राणि शिम्यति । क उ ते शमिता कविः ॥ ऋतवस् त ऋतुधा परुः शमितारो वि शासतु । संवत्सरस्य धायसा शिमीभिः शिम्यन्तु त्वा ॥ दैव्या अध्वर्यवस् त्वा छ्यन्तु वि च शासतु । गात्राणि पर्वशस् ते शिमाः कृण्वन्तु शिम्यन्तः ॥ अर्धमासाः परूंषि ते मासाश्छ्यन्तु शिम्यन्तः । अहोरात्राणि मरुतो विलिष्टं
VERSE: 2
   सूदयन्तु ते ॥ 
पृथिवी तेऽन्तरिक्षेण वायुश्छिद्रम् भिषज्यतु । द्यौस् ते नक्षत्रैः सह रूपं कृणोतु साधुया ॥ शं ते परेभ्यो गात्रेभ्यः शमस्त्ववरेभ्यः । शमस्थभ्यो मज्जभ्यः शमु ते तनुवे भुवत् ॥

5.3 प्रपाठक: 3 5.3.1 अनुवाक 1 द्वितीयचितिगताश्विन्यादीष्टकाचतुष्ट्याभिधानम् VERSE: 1
   उत्सन्नयज्ञो वा एष यदग्निः 
   किं वाऽहैतस्य क्रियते किं वा न 
   यद् वै यज्ञस्य क्रियमाणस्यान्तर्यन्ति पूयति वा अस्य तत् । 
   आश्विनीरुप दधाति । 
   अश्विनौ वै देवानाम् भिषजौ 
   ताभ्यामेवास्मै भेषजं करोति 
   पञ्चोप दधाति 
   पाङ्क्तो यज्ञः । 
   यावान् एव यज्ञस् तस्मै भेषजं करोति । 
   ऋतव्या उप दधाति । 
   ऋतूनां क्लृप्त्यै ॥ 
VERSE: 2
   पञ्चोप दधाति 
   पञ्च वा ऋतवः । 
   यावन्त एवर्तवस् 
   तान् कल्पयति 
   समानप्रभृतयो भवन्ति समानोदर्कास् 
   तस्मात् समाना ऋतवः । 
   एकेन पदेन व्यावर्तन्ते 
   तस्माद् ऋतवो व्यावर्तन्ते 
   प्राणभृत उप दधाति । 
   ऋतुष्वेव प्राणान् दधाति 
   तस्मात् समानाः सन्तं ऋतवो न जीर्यन्ति । 
   अथो प्र जनयत्येवैनान् 
   एष वै वायुर्यत् प्राणः । 
   यद् ऋतव्या उपधाय प्राणभृतः  
VERSE: 3
   उपदधाति तस्मात् सर्वान् ऋतूननु वायुरा वरीवर्त्ति 
   वृष्टिसनीरुप दधाति 
   वृष्टिमेवाव रुन्द्धे यदेकधोपदध्यादेकम् ऋतुं वर्षेत् । 
   अनुपरिहारं सादयति तस्मात् सर्वान् ऋतून् वर्षति 
   यत् प्राणभृत उपधाय वृष्टिसनीरुपदधाति तस्माद् वायुप्रच्युता दिवो वृष्टिरीर्ते 
   पशवो वै वयस्याः । 
   नानामनसः खलु वै पशवो नानाव्रतास् तेऽप एवाभि समनसः ॥ 
VERSE: 4
   यं कामयेत । 
   अपशुः स्याद् इति वयस्यास् तस्योपधायापस्या उप दध्यादसंज्ञानमेवास्मै पशुभिः करोति । 
   अपशुरेव भवति 
   यं कामयेत 
   पशुमान्त् स्याद् इत्यपस्यास् तस्योपधाय वयस्या उप दध्यात् संज्ञानमेवास्मै पशुभिः करोति 
   पशुमान् एव भवति 
   चतस्रः पुरस्तादुप दधाति 
   तस्माच् चत्वारि चक्षुषो रूपाणि द्वे शुक्ले द्वे कृष्णे ॥ 
VERSE: 5
   मूर्धन्वतीर् भवन्ति 
   तस्मात् पुरस्तान् मूर्धा 
   पञ्च दक्षिणायां श्रोण्यामुप दधाति पञ्चोत्तरस्यां तस्मात् पश्चाद् वर्षीयान् पुरस्तात्प्रवणः पशुः । 
   बस्तो वय इति दक्षिणेऽंस उप दधाति वृष्णिर्वय इत्य् उत्तरेऽ  
   अंसावेव प्रति दधाति 
   व्याघ्रो वय इति दक्षिणे पक्ष उप दधाति सिंहो वय इत्य् उत्तरे 
   पक्षयोरेव वीर्यं दधाति 
   पुरुषो वय इति मध्ये तस्मात् पुरुषः पशूनामधिपतिः ॥ 
5.3.2 अनुवाक 2 स्वयमातृण्णाद्यभिधानम् VERSE: 1
   इन्द्राग्नी अव्यथमानामिति स्वयमातृण्णामुप दधाति । 
   इन्द्राग्निभ्यां वा इमौ लोकौ विधृतौ । 
   अनयोर् लोकयोर्विधृत्यै । 
   अधृतेव वा एषा यन् मध्यमा चितिः । 
   अन्तरिक्षमिव वा एषा । 
   इन्द्राग्नी इत्याह । 
   इन्द्राग्नी वै देवानामोजोभृतौ । 
   ओजसैवैनामन्तरिक्षे चिनुते 
   धृत्यै 
   स्वयमातृण्णामुप दधाति । 
   अन्तरिक्षं वै स्वयमातृण्णा । 
   अन्तरिक्षमेवोप धत्ते । 
  अश्वमुप  
VERSE: 2
   घ्रापयति 
   प्राणमेवास्यां दधाति । 
   अथो प्राजापत्यो वा अश्वः 
   प्रजापतिनैवाग्निं चिनुते 
   स्वयमातृण्णा भवति 
   प्राणानामुत्सृष्ट्यै । 
   अथो सुवर्गस्य लोकस्यानुख्यात्यै । 
   देवानां वै सुवर्गं लोकं यतां दिशः समव्लीयन्त 
   त एता दिश्या अपश्यन् 
  ता उपादधत 
  ताभिर् वै ते दिशोऽदृंहन् 
   यद् दिश्या उपदधाति 
   दिशां विधृत्यै 
   दश प्राणभृतः पुरस्तादुप ॥ 
VERSE: 3
   दधाति 
   नव वै पुरुषे प्राणा नाभिर् दशमी 
   प्राणान् एव पुरस्ताद् धत्ते 
   तस्मात् पुरस्तात् प्राणाः । 
   ज्योतिष्मतीमुत्तमां उप दधाति 
   तस्मात् प्राणानां वाग् ज्योतिरुत्तमाः । 
   दशोप दधाति 
   दशाक्षरा { विराड् ^ विराज् } 
   विराट् छन्दसां ज्योतिः । 
0 ज्योतिरेव पुरस्ताद् धत्ते 1 तस्मात् पुरस्ताज् ज्योतिरुपाऽऽस्महे 2 छन्दांसि पशुष्वाजिमयुस् 3 तान् बृहत्य् उदजयत् 4 तस्माद् बार्हताः
VERSE: 4
   पशव उच्यन्ते 
   मा छन्द इति दक्षिणत उप दधाति तस्माद् दक्षिणावृतो मासाः 
   पृथिवी छन्द इति पश्चात् प्रतिष्ठित्यै । 
   अग्निर् देवतेत्य् उत्तरत ओजो वा अग्निर् ओज एवोत्तरतो धत्ते तस्मादुत्तरतोऽभिप्रयायी जयति 
   षट्त्रिंशत् सम् पद्यन्ते 
   षट्त्रिंशदक्षरा बृहती 
   बार्हताः पशवः । 
   बृहत्यैवास्मै पशूनव रुन्द्धे 
   बृहती छन्दसां स्वाराज्यम् परीयाय 
  यस्यैताः  
VERSE: 5
   उपधीयन्ते गच्छति स्वाराज्यम् । 
   सप्त वालखिल्याः पुरस्तादुप दधाति सप्त पश्चात् 
   सप्त वै शीर्षण्याः प्राणा द्वाववाञ्चौ प्राणानां सवीर्यत्वाय 
   मूर्धासि राड् इति पुरस्तादुप दधाति यन्त्री राड् इति पश्चात् 
   प्राणान् एवास्मै समीचो दधाति ॥ 
5.3.3 अनुवाक 3
अक्ष्णयास्तोमीयादीनामभिधानम्
VERSE: 1
   देवा वै यद् यज्ञेऽकुर्वत तदसुरा अकुर्वत 
   ते देवा एता अक्ष्णयास्तोमीया अपश्यन् 
   ता अन्यथाऽनूच्यान्यथोपादधत 
   तदसुरा नान्ववायन् 
   ततो देवा अभवन् पराऽसुराः। 
   यदक्ष्णयास्तोमीया अन्यथाऽनूच्यान्यथोपदधाति भ्रातृव्याभिभूत्यै 
   भवत्यात्मना परास्य भ्रातृव्यो भवति । 
   आशुस् त्रिवृद् इति पुरस्तादुप दधाति 
   यज्ञमुखं वै त्रिवृत् । 
VERSE: 2
   यज्ञमुखमेव पुरस्ताद् वि यातयति 
   व्योम सप्तदश इति दक्षिणतः । 
   अन्नं वै व्योम । 
   अन्नं सप्तदशः । 
   अन्नमेव दक्षिणतो धत्ते 
   तस्माद् दक्षिणेनान्नमद्यते 
   धरुण एकविंश इति पश्चात् प्रतिष्ठा वा एकविंशः 
   प्रतिष्ठित्यै 
   भान्तः पञ्चदश इत्य् उत्तरतः । 
   ओजो वै भान्तः
 ओजः पञ्चदशः । 
   ओज एवोत्तरतो धत्ते 
   तस्मादुत्तरतोऽभिप्रयायी जयति 
   प्रतूर्तिरष्टादश इति पुरस्तात् 
VERSE: 3
   उप दधाति 
   द्वौ त्रिवृतावभिपूर्वं यज्ञमुखे वि यातयति । 
   अभिवर्तः सविंश इति दक्षिणतः । 
   अन्नं वा अभिवर्तः । 
   अन्नं सविंशः । 
   अन्नमेव दक्षिणतो धत्ते 
   तस्माद् दक्षिणेनान्नमद्यते 
   वर्चो द्वाविंश इति पश्चात् । 
   यद् विंशतिर् द्वे तेन विराजौ 
   यद् द्वे प्रतिष्ठा तेन 
   विराजोरेवाभिपूर्वमन्नाद्ये प्रति तिष्ठति 
   तपो नवदश इत्य् उत्तरतस् 
  तस्मात् सव्यः 
VERSE: 4
   हस्तयोस् तपस्वितरः । 
   योनिश्चतुर्विंश इति पुरस्तादुप दधाति 
   चतुर्विंशत्यक्षरा गायत्री 
   गायत्री यज्ञमुखम् । 
   यज्ञमुखमेव पुरस्ताद् वि यातयति 
   गर्भाः पञ्चविंश इति दक्षिणतः । 
   अन्नं वै गर्भाः । 
   अन्नम् पञ्चविंशः । 
   अन्नमेव दक्षिणतो धत्ते 
  तस्माद् दक्षिणेनान्नमद्यते । 
 ओजस् त्रिणव इति पश्चात् । 
  इमे वै लोकास् त्रिणवः । 
   एष्वेव लोकेषु प्रति तिष्ठति 
   सम्भरणस् त्रयोविंश इति  
VERSE: 5
   उत्तरतस् 
   तस्मात् सव्यो हस्तयोः सम्भार्यतरः 
   क्रतुरेकत्रिंश इति पुरस्तादुप दधाति 
   वाग् वै क्रतुः । 
   यज्ञमुखं वाक् । 
   यज्ञमुखमेव पुरस्ताद् वि यातयति 
   ब्रध्नस्य विष्टपं चतुस्त्रिंश इति दक्षिणतः । 
   असौ वा आदित्यो ब्रध्नस्य विष्टपम् 
   ब्रह्मवर्चसमेव दक्षिणतो धत्ते 
   तस्माद् दक्षिणोऽर्धो ब्रह्मवर्चसितरः 
1 प्रतिष्ठा त्रयस्त्रिंश इति पश्चात् 2 प्रतिष्ठित्यै 3 नाकः षट्त्रिंश इत्य् उत्तरतः 4 सुवर्गो वै लोको नाकः 5 सुवर्गस्य लोकस्य समष्ट्यै ॥
5.3.4 अनुवाक 4 अक्ष्णयास्तोमीयादीनामभिधानम् VERSE: 1
   अग्नेर् भागोऽसीति पुरस्तादुप दधाति 
   यज्ञमुखं वा अग्निः । 
   यज्ञमुखं दीक्षा 
   यज्ञमुखम् ब्रह्म 
   यज्ञमुखं त्रिवृत् । 
   यज्ञमुखमेव पुरस्ताद् वि यातयति 
   नृचक्षसाम् भागोऽसीति दक्षिणतः 
   शुश्रुवांसो वै नृचक्षसः । 
   अन्नं धाता 
0 जातायैवास्मा अन्नमपि दधाति 1 तस्माज् जातोऽन्नमत्ति 2 जनित्रं स्पृतं सप्तदश स्तोम इत्याह । 3 अन्नं वै जनित्रम् ॥
VERSE: 2
   अन्नं सप्तदशः । 
   अन्नमेव दक्षिणतो धत्ते 
   तस्माद् दक्षिणेनान्नमद्यते 
   मित्रस्य भागोऽसीति पश्चात् 
   प्राणो वै मित्रोऽपानो वरुणः 
   प्राणापानावेवास्मिन् दधाति 
   दिवो वृष्टिर्वाता स्पृता एकविंश स्तोम इत्याह 
   प्रतिष्ठा वा एकविंशः 
   प्रतिष्ठित्यै । 
0 इन्द्रस्य भागोऽसीत्य् उत्तरतः । 1 ओजो वा इन्द्रः । 2 ओजो विष्णुः । 3 ओजः क्षत्रम् 4 ओजः पञ्चदशः ॥
VERSE: 3
   ओज एवोत्तरतो धत्ते 
   तस्मादुत्तरतोऽभिप्रयायी जयति 
   वसूनाम् भागोऽसीति पुरस्तादुप दधाति 
   यज्ञमुखं वै वसवः । 
   यज्ञमुखं रुद्राः । 
   यज्ञमुखं चतुर्विंशः । 
   यज्ञमुखमेव पुरस्ताद् वि यातयति । 
   आदित्यानाम् भागोऽसीति दक्षिणतः । 
   अन्नं वा आदित्याः । 
0 अन्नम् मरुतः । 1 अन्नं गर्भाः । 2 अन्नम् पञ्चविंशः । 3 अन्नमेव दक्षिणतो धत्ते 4 तस्माद् दक्ष्ण्एनान्नमद्यते । 5 अदित्यै भागः ॥
VERSE: 4
   असीति पश्चात् 
   प्रतिष्ठा वा अदितिः 
   प्रतिष्ठा पूषा 
   प्रतिष्ठा त्रिणवः 
   प्रतिष्ठित्यै 
   देवस्य सवितुर् भागोऽसीत्य् उत्तरतः । 
   ब्रह्म वै देवः सविता 
   ब्रह्म बृहस्पतिः । 
   ब्रह्म चतुष्टोमः । 
0 ब्रह्मवर्चसमेवोत्तरतो धत्ते 1 तस्मादुत्तरोऽर्धो ब्रह्मवर्चसितरः 2 सावित्रवती भवति 3 प्रसूत्यै 4 तस्माद् ब्राह्मणानामुदीची सनिः प्रसूता 5 धर्त्रश्चतुष्टोम इति पुरस्तादुप दधाति 6 यज्ञमुखं वै धर्त्रः ॥
VERSE: 5
   यज्ञमुखं चतुष्टोमः । 
   यज्ञमुखमेव पुरस्ताद् वि यातयति 
   यावानाम् भागोऽसीति 
   दक्षिणतः । 
   मासा वै यावा अर्धमासा अयावास् 
   तस्माद् दक्षिणावृतो मासाः । 
   अन्नं वै यावाः । 
   अन्नम् प्रजाः । 
   अन्नमेव दक्षिणतो धत्ते 
0 तस्माद् दक्षिणेनान्नमद्यते । 1 ऋभूणाम् भागोऽसीति पश्चात् 2 प्रतिष्ठित्यै 3 विवर्तोऽष्टाचत्वारिंश इत्य् उत्तरतः । 4 अनयोर् लोकयोः सवीर्यत्वाय 5 तस्माद् इमौ लोकौ समावद्वीर्यौ ॥
VERSE: 6
   यस्य मुख्यवतीः पुरस्तादुपधीयन्ते मुख्य एव भवति । 
   आस्य मुख्यो जायते 
   यस्यान्नवतीर् दक्षिणतोऽत्त्यन्नम् 
   आस्यान्नादो जायते 
   यस्य प्रतिष्ठावतीः पश्चात् प्रत्येव तिष्ठति 
   यस्यौजस्वतीरुत्तरत ओजस्व्येव भवति । 
   आस्यौजस्वी जायते । 
   अर्को वा एष यदग्निस् 
   तस्यैतदेव स्तोत्रमेतच् छस्त्रम् । 
0 यदेष विधा ॥
VERSE: 7
   विधीयतेऽर्क एव तदर्क्य्àमनु वि धीयते । 
   अत्त्यन्नमास्यान्नाद्यो जायते यस्यैषा विधा विधीयते य उ चैनामेवं वेद 
   सृष्टीरुप दधाति 
   यथासृष्टमेवाव रुन्द्धे 
   न वा इदं दिवा न नक्तमासीदव्यावृत्तम् । 
   ते देवा एता व्युष्टीरपश्यन् 
   ता उपादधत 
   ततो वा इदं व्यौच्छत् । 
   यस्यैता उपधीयन्ते व्येवास्मा उच्छति । 
0 अथो तम एवाप हते ॥
5.3.5 अनुवाक 5
असपत्नविराडाख्येष्टकाभिधानम्
VERSE: 1
   अग्ने जातान् प्र णुदा नः सपत्नान् इति पुरस्तादुप दधाति 
   जातान् एव भ्रातृव्यान् प्र णुदते 
   सहसा जातान् इति पश्चात् । 
   जनिष्यमाणान् एव प्रति नुदते 
   चतुश्चत्वारिंश स्तोम इति दक्षिणतः । 
   ब्रह्मवर्चसं वै चतुश्चत्वारिंशः । 
   ब्रह्मवर्चसमेव दक्षिणतो धत्ते 
   तस्माद् दक्षिणोऽर्धो ब्रह्मवर्चसितरः 
   षोडश स्तोम इत्य् उत्तरतः । 
  ओजो वै षोडशः । 
   ओज एवोत्तरतो धत्ते 
  तस्मात्  
VERSE: 2
   उत्तरतोऽभिप्रयायी जयति 
   वज्रो वै चतुश्चत्वारिंशो वज्रः षोडशः । 
   यदेते इष्टके उपदधाति जातांश्चैव जनिष्यमाणांश्च भ्रातृव्यान् प्रणुद्य वज्रमनु प्र हरति 
   स्तृत्यै 
   पुरीषवतीम् मध्य उप दधाति 
   पुरीषं वै मध्यमात्मनः 
   सात्मानमेवाग्निं चिनुते 
   सात्मामुष्मिम्̐ लोके भवति य एवं वेद । 
   एता वा असपत्ना नामेष्टकाः । 
  यस्यैता उपधीयन्ते । 
VERSE: 3
   नास्य सपत्नो भवति 
   पशुर्वा एष यदग्निः । 
   विराजः उत्तमायां चित्यामुप दधाति 
   विराजमेवोत्तमाम् पशुषु दधाति 
   तस्मात् पशुमान् उत्तमां वाचं वदति 
   दशदशोप दधाति सवीर्यत्वाय । 
   अक्ष्णयोप दधाति 
   तस्मादक्ष्णया पशवोऽङ्गानि प्र हरन्ति प्रतिष्ठित्यै 
   यानि वै छन्दांसि सुवर्ग्याण्यासन् तैर् देवाः सुवर्गं लोकमायन् 
0 तेनर्षयः
VERSE: 4
   अश्राम्यन् 
   ते तपोऽतप्यन्त 
   तानि तपसापश्यन् 
   तेभ्य एता इष्टका निर् { अमिमत्। ^ अमिमत }     ।
एवश्छन्दो वरिवश्छन्द इति
   ता उपादधत 
   ताभिर् वै ते सुवर्गं लोकमायन् 
   यदेता इष्टका उपदधाति 
   यान्येव छन्दांसि सुवर्ग्याणि तैरेव यजमानः सुवर्गं लोकमेति 
   यज्ञेन वै प्रजापतिः प्रजा असृजत 
   ता स्तोमभागैरेवासृजत 
  यत्  
VERSE: 5
   स्तोमभागा उपदधाति प्रजा एव तद् यजमानः सृजते 
   बृहस्पतिर्वा एतद् यज्ञस्य तेजः समभरद् यद् स्तोमभागाः । 
   यत् स्तोमभागा उपदधाति सतेजसमेवाग्निं चिनुते 
   बृहस्पतिर्वा एतां यज्ञस्य प्रतिष्ठामपश्यद् यत् स्तोमभागाः । 
   यत् स्तोमभागा उपदधाति यज्ञस्य प्रतिष्ठित्यै 
   सप्तसप्तोप दधाति सवीर्यत्वाय 
   तिस्रो मध्ये प्रतिष्ठित्यै ॥ 
5.3.6 अनुवाक 6
स्तोमभागाख्येष्टकाभिधानम्
VERSE: 1
   रश्मिरित्येवादित्यमसृजत 
   प्रेतिरिति धर्मम् 
   अन्वितिरिति दिवम् । 
   संधिरित्यन्तरिक्षम् 
   प्रतिधिरिति पृथिवीम् । 
   विष्टम्भ इति वृष्टिम् 
   प्रवेत्यहर् 
   अनुवेति रात्रिम् 
   उशिग् इति वसून् 
  प्रकेत इति रुद्रान् । 
   सुदीतिरित्यादित्यान् 
  ओज इति पितॄन् । 
   तन्तुरिति प्रजाः 
  पृतनाषाड् इति पशून् 
   रेवद् इत्य् ओषधीः 
   अभिजिदसि युक्तग्रावा  
VERSE: 2
   इन्द्राय त्वेन्द्रं जिन्वेत्येव दक्षिणतो वज्रम् पर्यौहदभिजित्यै 
   ताः प्रजा अपप्राणा असृजत 
   तास्वधिपतिरसीत्येव प्राणमदधात् । 
   यन्तेत्यपानम् । 
   संसर्प इति चक्षुः । 
   वयोधा इति श्रोत्रम् । 
   ताः प्रजाः प्राणतीरपानतीः पश्यन्तीः शृण्वतीर् न मिथुनी अभवन् 
   तासु त्रिवृदसीत्येव मिथुनमदधात् 
   ताः प्रजा मिथुनी  
VERSE: 3
   भवन्तीर् न प्राजायन्त 
   ताः संरोहोऽसि नीरोहोऽसीत्येव प्राजनयत् 
   ताः प्रजाः प्रजाता न प्रत्यतिष्ठन् 
   ता वसुकोऽसि वेषश्रिरसि वस्यष्टिरसीत्येवैषु लोकेषु प्रत्यस्थापयत् । 
   यदाह 
   वसुकोऽसि वेषश्रिरसि वस्यष्टिरसीति प्रजा एव प्रजाता एषु लोकेषु प्रति ष्ठापयति 
   सात्मान्तरिक्षं रोहति 
   सप्राणोऽमुष्मिम्̐ लोके प्रति तिष्ठति । 
   अव्यर्धुकः प्राणापानाभ्याम् भवति य एवं वेद ॥ 
5.3.7 अनुवाक 7 नाकसदादि पञ्चविधेष्टकाभिधानम् VERSE: 1
   नाकसद्भिर् वै देवाः सुवर्गं लोकमायन् 
   तन् नाकसदां नाकसत्त्वम् । 
   यन् नाकसद उपदधाति नाकसद्भिरेव तद् यजमानः सुवर्गं लोकमेति 
   सुवर्गो वै लोको नाकः । 
   यस्यैता उपधीयन्ते नास्मा अकम् भवति 
   यजमानायतनं वै नाकसदः । 
   यन् नाकसद उपदधात्यायतनमेव तद् यजमानः कुरुते 
   पृष्ठानां वा एतत् तेजः सम्भृतं यन् नाकसदः । 
   यन् नाकसदः  
VERSE: 2
   उपदधाति पृष्ठानामेव तेजोऽव रुन्द्धे 
   पञ्चचोडा उप दधाति । 
   अप्सरस एवैनमेता भूता अमुष्मिम्̐ लोक उप शेरे । 
   अथो तनूपानीरेवैता यजमानस्य 
   यं द्विष्यात् तमुपदधद् ध्यायेत् । 
   एताभ्य एवैनं देवताभ्य आ वृश्चति 
   ताजग् आर्तिमार्छति । 
   उत्तरा नाकसद्भ्य उप दधाति 
   यथा जायामानीय गृहेषु निषादयति तादृग् एव तत् ॥ 
VERSE: 3
   पश्चात् प्राचीमुत्तमामुप दधाति तस्मात् पश्चात् प्राची पत्न्यन्वास्ते 
   स्वयमातृण्णां च विकर्णीं चोत्तमे उप दधाति 
   प्राणो वै स्वयमातृण्णाऽऽयुर्विकर्णी 
   प्राणं चैवायुश्च प्राणानामुत्तमौ धत्ते 
   तस्मात् प्राणश्चायुश्च प्राणानामुत्तमौ 
   नान्यामुत्तरामिष्टकामुप दध्यात् । 
   यदन्यामुत्तरामिष्टकामुपदध्यात् पशूनाम्  
VERSE: 4
   च यजमानस्य च प्राणं चायुश्चापि दध्यात् 
   तस्मान् नान्योत्तरेष्टकोपधेया 
   स्वयमातृण्णामुप दधाति । 
   असौ वै स्वयमातृण्णाऽमूमेवोप धत्ते । 
   अश्वमुप घ्रापयति प्राणमेवास्यां दधाति । 
   अथो प्राजापत्यो वा अश्वः प्रजापतिनैवाग्निं चिनुते 
   स्वयमातृण्णा भवति प्राणानामुत्सृष्ट्या अथो सुवर्गस्य लोकस्यानुख्यात्यै । 
   एषा वै देवानां विक्रान्तिर्यद् विकर्णी 
   यद् विकर्णीमुपदधाति देवानामेव विक्रान्तिमनु वि क्रमते । 
  उत्तरत उप दधाति 
  तस्मादुत्तरतौपचारोऽग्निः । 
2 वायुमती भवति 3 समिद्ध्यै ॥
5.3.8 अनुवाक 8 छन्दोभिधेष्टकाभिधानम् VERSE: 1
   छन्दांस्य् उप दधाति 
   पशवो वै छन्दांसि 
   पशून् एवाव रुन्द्धे 
   छन्दांसि वै देवानां वामम् पशवः । 
   वाममेव पशूनव रुन्द्धे । 
   एतां ह वै यज्ञसेनश्चैत्रियायणश्चितिं विदां चकार 
   तया वै स पशूनवारुन्द्ध 
   यदेतामुपदधाति पशून् एवाव रुन्द्धे 
   गायत्रीः पुरस्तादुप दधाति 
  तेजो वै गायत्री 
  तेज एव 
VERSE: 2
   मुखतो धत्ते 
   मूर्धन्वतीर् भवन्ति 
   मूर्धानमेवैनं समानानां करोति 
   त्रिष्टुभ उप दधाति । 
   इन्द्रियं वै { त्रिष्टुग् ^ त्रिष्टुभ् } 
   इन्द्रियमेव मध्यतो धत्ते 
   जगतीरुप दधाति 
   जागता वै पशवः 
   पशून् एवाव रुन्द्धे । 
   अनुष्टुभ उप दधाति 
  प्राणा वा { अनुष्टुप् ^ अनुष्टुभ् } 
  प्राणानामुत्सृष्ट्यै 
  बृहतीरुष्णिहाः पङ्क्तीरक्षरपङ्क्तीरिति विषुरूपाणि छन्दांस्य् उप दधाति 
   विषुरूपा वै पशवः 
  पशवः  
VERSE: 3
   छन्दांसि 
   विषुरूपान् एव पशूनव रुन्द्धे 
   विषुरूपमस्य गृहे दृश्यते यस्यैता उपधीयन्ते य उ चैनामेवं वेद । 
   अतिच्छन्दसमुप दधाति । 
   अतिच्छन्दा वै सर्वाणि छन्दांसि 
   सर्वेभिरेवैनं छन्दोभिश्चिनुते 
   वर्ष्म वा एषा छन्दसां यदतिच्छन्दाः । 
   यत् अतिच्छन्दसमुपदधाति वर्ष्मैवैनं समानानां करोति 
   द्विपदा उप दधाति 
  द्विपाद् यजमानः 
  प्रतिष्ठित्यै ॥ 
5.3.9 अनुवाक 9 सयुगादीष्टकात्रयाभिधानम् VERSE: 1
   सर्वाभ्यो वै देवताभ्योऽग्निश्चीयते 
   यत् सयुजो नोपदध्याद्देवता अस्याग्निं वृञ्जीरन्
   यत् सयुज उपदधात्यात्मनैवैनं सयुजं चिनुते नाग्निना व्यृध्यते ।
   अथो यथा पुरुषः स्नावभिः संतत एवमेवैताभिरग्निः संततः।
   अग्निना वै देवाः सुवर्गं लोकमायन् ता अमूः कृत्तिका अभवन् 
   यस्यैता उपधीयन्ते सुवर्गमेव
VERSE: 2
   लोकमेति गच्छति प्रकाशं चित्रमेव भवति ॥
   मण्डलेष्टका उप दधाति । 
   इमे वै लोका मण्डलेष्टका
   इमे खलु वै लोका देवपुरा 
   देवपुरा एव प्र विशति नार्तिमार्छत्यग्निं चिक्यानः॥
   विश्वज्योतिष उप दधाति ।
   इमान् एवैताभिर् लोकाञ् ज्योतिष्मतः कुरुते ।
   अथो प्राणान् एवैता यजमानस्य दाध्रति ।
   एता वै देवताः सुवर्ग्यास्
0 ता एवान्वारभ्य सुवर्गं लोकमेति ॥
5.3.10 अनुवाक 10 वृष्टिसन्यादीष्टकापञ्चकाभिधानम् VERSE: 1
   वृष्टिसनीरुप दधाति 
   वृष्टिमेवाव रुन्द्धे 
   यदेकधोपदध्यादेकम् ऋतुं वर्षेत् ।
   अनुपरिहारं सादयति तस्मात् सर्वान् ऋतून् वर्षति
   पुरोवातसनिरसीत्याह । 
   एतद् वै वृष्ट्यै रूपम् । 
   रूपेणैव वृष्टिमव रुन्द्धे 
   संयानीभिर् वै देवा इमाँल्लोकान्त् समयुस् 
   तत् संयानीनां संयानित्वम् । 
  यत् संयानीरुपदधाति यथाप्सु नावा संयात्येवम्  
VERSE: 2
   एवैताभिर्यजमान इमाँल्लोकान्त् सं याति 
   प्लवो वा एषोऽग्नेर्यत् संयानीः ।
   यत् संयानिरुपदधाति प्लवमेवैतमग्नय उप दधाति ।
   उत यस्यैतासूपहितास्वापोऽग्निं हरन्त्यहृत एवास्याग्निः।
   आदित्येष्टका उप दधाति ।
   आदित्या वा एतम् भूत्यै प्रति नुदन्ते योऽलम् भूत्यै सन् भूतिं न प्राप्नोति । 
   आदित्याः 
VERSE: 3
   एवैनम् भूतिं गमयन्ति । 
   असौ वा एतस्यादित्यो रुचमा दत्ते योऽग्निं चित्वा न रोचते 
   यदादित्येष्टका उपदधात्यसावेवास्मिन्नादित्यो रुचं दधाति 
   यथासौ देवानां रोचत एवमेवैष मनुष्याणां रोचते ॥
   घृतेष्टका उप दधाति । 
   एतद् वा अग्नेः प्रियं धाम यद् घृतम् 
   प्रियेणैवैनं धाम्ना समर्धयति । 
VERSE: 4
   अथो तेजसा 
   अनुपरिहारं सादयति । 
   अपरिवर्गमेवास्मिन् तेजो दधाति 
   प्रजापतिरग्निमचिनुत 
   स यशसा व्यार्ध्यत 
   स एता यशोदा अपश्यत् 
   ता उपाधत्त 
   ताभिर् वै स यश आत्मन्नधत्त 
   यद् यशोदा उपदधाति यश एव ताभिर्यजमान आत्मन् धत्ते 
   पञ्चोप दधाति 
  पाङ्क्तः पुरुषः । 
   यावान् एव पुरुषस् तस्मिन् यशो दधाति ॥ 
5.3.11 अनुवाक 11 भूयस्कृदादीष्टकाषट्काभिधानम् VERSE: 1
   देवासुराः संयत्ता आसन् 
   कनीयांसो देवा आसन् भूयांसोऽसुरास् 
   ते देवा एता इष्टका अपश्यन् 
   ता उपादधत 
   भूयस्कृदसीत्येव भूयांसोऽभवन् वनस्पतिभिर् ओषधीभिः । 
   वरिवस्कृदसीतीमामजयन् 
   प्राच्यसीति प्राचीं दिशमजयन् । 
   ऊर्ध्वासीत्यमूमजयन् । 
   अन्तरिक्षसदस्यन्तरिक्षे सीदेत्यन्तरिक्षमजयन् 
  ततो देवा अभवन् 
VERSE: 2
   पराऽसुराः । 
   यस्यैता उपधीयन्ते भूयान् एव भवति । 
   अभीमाँल्लोकाञ् जयति 
   भवत्यात्मना परास्य भ्रातृव्यो भवति । 
   अप्सुषदसि श्येनसदसीत्याह । 
   एतद् वा अग्ने रूपम् । 
   रूपेणैवाग्निमव रुन्द्धे 
   पृथिव्यास् त्वा द्रविणे सादयामीत्याह । 
   इमान् एवैताभिर् लोकान् द्रविणावतः कुरुते ॥ 
  आयुष्या उप दधाति । 
 आयुरेव  
VERSE: 3
   अस्मिन् दधाति । 
   अग्ने यत् ते परं हृन् नामेत्याह । 
   एतद् वा अग्नेः प्रियं धाम 
   प्रियमेवास्य धामोपाप्नोति 
   तावेहि सं रभावहा इत्याह 
   व्येवैनेन परि धत्ते 
   पाञ्चजन्येष्वप्येध्यग्न इत्याह । 
   एष वा अग्निः पाञ्चजन्यो यः पञ्चचितीकस् 
   तस्मादेवमाह ॥ 
  ऋतव्या उप दधाति । 
   एतद् वा ऋतूनाम् प्रियं धाम यद् ऋतव्याः । 
   ऋतूनामेव प्रियं धामाव रुन्द्धे 
  सुमेक इत्याह 
  संवत्सरो वै सुमेकः 
  संवत्सरस्यैव प्रियं धामोपाप्नोति ॥ 
5.3.12 अनुवाक 12 अश्वमेधविधिः VERSE: 1
   प्रजापतेरक्ष्यश्वयत् 
   तत् परापतत् 
   तदश्वोऽभवत् । 
   यदश्वयत् तदश्वस्याश्वत्वम् । 
   तद् देवा अश्वमेधेनैव प्रत्यदधुः । 
   एष वै प्रजापतिं सर्वं करोति योऽश्वमेधेन यजते 
   सर्व एव भवति 
   सर्वस्य वा एषा प्रायश्चित्तिः सर्वस्य भेषजम् । 
   सर्वं वा एतेन पाप्मानं देवा अतरन् । 
  अपि वा एतेन ब्रह्महत्यामतरन् । 
  सर्वम् पाप्मानम्  
VERSE: 2
   तरति तरति ब्रह्महत्यां योऽश्वमेधेन यजते य उ चैनमेवं वेद । 
   उत्तरं वै तत् प्रजापतेरक्ष्यश्वयत् 
   तस्मादश्वस्योत्तरतोऽव द्यन्ति दक्षिणतोऽन्येषाम् पशूनाम् । 
   वैतसः कटो भवति । 
   अप्सुयोनिर्वा अश्वः। 
   अप्सुजो वेतसः 
   स्व एवैनं योनौ प्रति ष्ठापयति 
   चतुष्टोम स्तोमो भवति 
   सरड्ढ वा अश्वस्य सक्थ्यावृहत् 
   तद् देवाश्चतुष्टोमेनैव प्रत्यदधुः । 
   यच् चतुष्टोम स्तोमो भवत्यश्वस्य सर्वत्वाय ॥ 

5.4 प्रपाठक: 4 5.4.1 अनुवाक 1 VERSE: 1
   देवासुराः संयत्ता आसन् 
   ते न व्यजयन्त 
   स एता इन्द्रस् तनूरपश्यत् 
   ता उपाधत्त 
   ताभिर् वै स तनुवमिन्द्रियं वीर्यमात्मन्नधत्त 
   ततो देवा अभवन् परासुराः । 
   यद् इन्द्रतनूरुपदधाति तनुवमेव ताभिरिन्द्रियं वीर्यं यजमान आत्मन् धत्ते । 
   अथो सेन्द्रमेवाग्निं सतनुं चिनुते 
   भवत्यात्मना परास्य भ्रातृव्यः 
VERSE: 2
   भवति। 
   यज्ञो देवेभ्योऽपाक्रामत् 
   तमवरुधं नाशक्नुवन् 
   त एता यज्ञतनूरपश्यन् 
   ता उपादधत 
   ताभिर् वै ते यज्ञमवारुन्धत 
   यद् यज्ञतनूरुपदधाति यज्ञमेव ताभिर्यजमानोऽव रुन्द्धे 
   त्रयस्त्रिंशतमुप दधाति 
   त्रयस्त्रिंशद् वै देवता 
  देवता एवाव रुन्द्धे । 
अथो सात्मानमेवाग्निं सतनुं चिनुते 
  सात्मामुष्मिम्̐ लोके 
VERSE: 3
   भवति य एवं वेद ॥
   ज्योतिष्मतीरुप दधाति 
   ज्योतिरेवास्मिन् दधाति । 
   एताभिर्वा अग्निश्चितो ज्वलति 
   ताभिरेवैनं समिन्द्धे । 
   उभयोरस्मै लोकयोर् ज्योतिर् भवति ॥
   नक्षत्रेष्टका उप दधाति । 
   एतानि वै दिवो ज्योतींषि 
   तान्येवाव रुन्द्धे 
  सुकृतां वा एतानि ज्योतींषि यन् नक्षत्राणि 
  तान्येवाप्नोति । 
  अथो अनूकाशमेवैतानि  
VERSE: 4
   ज्योतींषि कुरुते सुवर्गस्य लोकस्यानुख्यात्यै 
   यत् संस्पृष्टा उपदध्याद् वृष्ट्यै लोकमपि दध्यादवर्षुकः पर्जन्यः स्यात् । 
   असंस्पृष्टा उप दधाति वृष्ट्या एव लोकं करोति वर्षुकः पर्जन्यो भवति 
   पुरस्तादन्याः प्रतीचीरुप दधाति पश्चादन्याः प्राचीस् 
   तस्मात् प्राचीनानि च प्रतीचीनानि च नक्षत्राण्या वर्तन्ते ॥ 
5.4.2 अनुवाक 2 ऋतव्यादीष्टकात्रयप्रोक्षणयोरभिधानम् VERSE: 1
   ऋतव्या उप दधाति । 
   ऋतूनां क्लृप्त्यै 
   द्वंद्वमुप दधाति 
   तस्माद् द्वंद्वम् ऋतवः । 
   अधृतेव वा एषा यन् मध्यमा चितिः । 
   अन्तरिक्षमिव वा एषा 
   द्वंद्वमन्यासु चितीषूप दधाति चतस्रो मध्ये धृत्यै । 
   अन्तःश्लेषणं वा एताश्चितीनां यद् ऋतव्याः । 
   यद् ऋतव्या उपदधाति चितीनां विधृत्यै । 
अवकामनूप दधाति । 
  एषा वा अग्नेर्योनिः 
  सयोनिम्  
VERSE: 2
   एवाग्निं चिनुते । 
   उवाच ह विश्वामित्रः । 
   अदद् इत् स ब्रह्मणाऽन्नं यस्यैता उपधीयान्तै य उ चैना एवं वेदद् इति 
   संवत्सरो वा एतम् प्रतिष्ठायै नुदते योऽग्निं चित्वा न प्रतितिष्ठति 
   पञ्च पूर्वाश्चितयो भवन्त्यथ षष्ठीं चितिं चिनुते 
   षड् वा ऋतवः संवत्सरः। 
   ऋतुष्वेव संवत्सरे प्रति तिष्ठति । 
   एता वै  
VERSE: 3
   अधिपत्नीर् नामेष्टकाः । 
   यस्यैता उपधीयन्तेऽधिपतिरेव समानानाम् भवति 
   यं द्विष्यात् तमुपदधद् ध्यायेत् । 
   एताभ्य एवैनं देवताभ्य आ वृश्चति 
   ताजग् आर्तिमार्छति । 
   अङ्गिरसः सुवर्गं लोकं यन्तो या यज्ञस्य निष्कृतिरासीत् ताम् ऋषिभ्यः प्रत्यौहन् 
   तद्धिरण्यमभवत् । 
   यद्धिरण्यशल्कैः प्रोक्षति यज्ञस्य निष्कृत्यै । 
   अथो भेषजमेवास्मै करोति । 
VERSE: 4
   अथो रूपेणैवैनं समर्धयति । 
   अथो हिरण्यज्योतिषैव सुवर्गं लोकमेति 
   साहस्रवता प्रोक्षति 
   साहस्रः प्रजापतिः 
   प्रजापतेराप्त्यै । 
   इमा मे अग्न इष्टका धेनवः सन्त्वित्याह । 
   धेनूरेवैनाः कुरुते 
   ता एनं कामदुघा अमुत्रामुष्मिम्̐ लोक उप तिष्ठन्ते ॥ 
5.4.3 अनुवाक 3 शतरुद्रीयहोमाभिधानम् VERSE: 1
   रुद्रो वा एष यदग्निः 
   स एतर्हि जातो यर्हि सर्वश्चितः 
   स यथा वत्सो जात स्तनम् प्रेप्सत्येवं वा एष एतर्हि भागधेयम् प्रेप्सति 
   तस्मै यदाहुतिं न जुहुयादध्वर्युं च यजमानं च ध्यायेत् । 
   शतरुद्रीयं जुहोति 
   भागधेयेनैवैनं शमयति 
   नाऽऽर्तिमार्छत्यध्वर्युर् न यजमानः । 
   यद् ग्राम्याणाम् पशूनाम्  
VERSE: 2
   पयसा जुहुयाद् ग्राम्यान् पशूञ् छुचार्पयेत् । 
   यदारण्यानामारण्यान् । 
   जर्तिलयवाग्वा वा जुहुयाद् गवीधुकयवाग्वा वा 
   न ग्राम्यान् पशून् हिनस्ति नारण्यान् 
   अथो खल्वाहुः । 
   अनाहुतिर् वै जर्तिलाश्च गवीधुकाश्चेति । 
   अजक्षीरेण जुहोति । 
   आग्नेयी वा एषा यदजा । 
   आहुत्यैव जुहोति 
  न ग्राम्यान् पशून् हिनस्ति नारण्यान् ॥
  अङ्गिरसः सुवर्गं लोकं यन्तः  
VERSE: 3
   अजायां घर्मम् प्रासिञ्चन् । 
   सा शोचन्ती पर्णम् पराऽजिहीत 
   सोऽर्कोऽभवत् 
   तदर्कस्यार्कत्वम् 
   अर्कपर्णेन जुहोति सयोनित्वाय । 
   उदङ् तिष्ठञ् जुहोति । 
   एषा वै रुद्रस्य { दिक् ^ दिश् } 
   स्वायामेव दिशि रुद्रं निरवदयते 
   चरमायामिष्टकायां जुहोति । 
   अन्तत एव रुद्रं निरवदयते 
  त्रेधाविभक्तं जुहोति 
  त्रय इमे लोकाः
  इमान् एव लोकान्त् समावद्वीर्यान् करोति । 
   इयत्यग्रे जुहोति । 
VERSE: 4
   अथेयत्यथेयति 
   त्रय इमे लोका 
   एभ्य एवैनं लोकेभ्यः शमयति 
   तिस्र उत्तरा आहुतीर् जुहोति 
   षट् सम् पद्यन्ते 
   षड् वा ऋतव 
   ऋतुभिरेवैनं शमयति 
   यदनुपरिक्रामं जुहुयादन्तरवचारिणं रुद्रं कुर्यात् । 
   अथो खल्वाहुः 
 कस्यां वाऽह दिशि रुद्रः कस्यां वेति । 
  अनुपरिक्राममेव होतव्यम् 
  अपरिवर्गमेवैनं शमयति ॥ 
VERSE: 5
   एता वै देवताः सुवर्ग्या या उत्तमास् 
   ता यजमानं वाचयति 
   ताभिरेवैनं सुवर्गं लोकं गमयति 
   यं द्विष्यात् तस्य संचरे पशूनां न्यस्येत् । 
   यः प्रथमः पशुरभितिष्ठति स आर्तिमार्छति ॥ 
5.4.4 अनुवाक 4 परिषेचनाद्यभिधानम् VERSE: 1
   अश्मन्न् ऊर्जमिति परि षिञ्चति 
   मार्जयत्येवैनम् 
   अथो तर्पयत्येव 
   स एनं तृप्तोऽक्षुध्यन्नशोचन्नमुष्मिम्̐ लोक उप तिष्ठते 
   तृप्यति प्रजया पशुभिर्य एवं वेद 
   तां न इषमूर्जं धत्त मरुतः संरराणा इत्याह । 
   अन्नं वा ऊर्ज् 
   अन्नम् मरुतः । 
   अन्नमेवाव रुन्द्धे । 
 अश्मंस् ते क्षुध् । 
 अमुं ते शुक् 
VERSE: 2
   ऋच्छतु यं द्विष्म इत्याह 
   यमेव द्वेष्टि तमस्य क्षुधा च शुचा चार्पयति 
   त्रिः परिषिञ्चन् पर्येति 
   त्रिवृद् वा अग्निः । 
   यावान् एवाग्निस् तस्य शुचं शमयति 
   त्रिः पुनः पर्येति 
   षट् सम् पद्यन्ते 
   षड् वा ऋतवः । 
   ऋतुभिरेवास्य शुचं शमयति । 
   अपां वा एतत् पुष्पं यद् वेतसः । 
  अपाम्  
VERSE: 3
   शरोऽवकाः । 
   वेतसशाखया चावकाभिश्च वि कर्षति । 
   आपो वै शान्ताः 
   शान्ताभिरेवास्य शुचं शमयति 
   यो वा अग्निं चितम् प्रथमः पशुरधिक्रामतीश्वरो वै तं शुचा प्रदहः । 
   मण्डूकेन वि कर्षति । 
   एष वै पशूनामनुपजीवनीयः। 
   न वा एष ग्राम्येषु पशुषु हितो नारण्येषु 
   तमेव शुचार्पयति । 
0 अष्टाभिर्वि कर्षति
VERSE: 4
   अष्टाक्षरा गायत्री 
   गायत्रोऽग्निः । 
   यावान् एवाग्निर् तस्य शुचं शमयति 
   पावकवतीभिः । 
   अन्नं वै पावको 
   अन्नेनैवास्य शुचं शमयति 
   मृत्युर्वा एष यदग्निः
   ब्रह्मण एतद् रूपं यत् कृष्णाजिनम् । 
   कार्ष्णी उपानहावुप मुञ्चते 
   ब्रह्मणैव मृत्योरन्तर् धत्ते 
   अन्तर् मृत्योर् धत्ते । 
2 अन्तरन्नाद्याद् इत्याहुः। 3 अन्यामुपमुञ्चतेऽन्यां नान्तः
VERSE: 5
   एव मृत्योर् धत्तेऽवान्नाद्यं रुन्द्धे 
   नमस् ते हरसे शोचिष इत्याह 
   नमस्कृत्य हि वसीयांसमुपचरन्ति । 
   अन्यं ते अस्मत् तपन्तु हेतय इत्याह 
   यमेव द्वेष्टि तमस्य शुचार्पयति 
   पावको अस्मभ्यं शिवो भवेत्याह । 
   अन्नं वै पावको 
   अन्नमेवाव रुन्द्धे 
   द्वाभ्यामधि क्रामति प्रतिष्ठित्यै । 
  अपस्यवतीभ्यां शान्त्यै ॥ 
5.4.5 अनुवाक 5
व्याघारणाद्यभिधानम्
VERSE: 1
   नृषदे वड् इति व्याघारयति 
   पङ्क्त्याहुत्या यज्ञमुखमा रभते । 
   अक्ष्णया व्याघारयति 
   तस्मादक्ष्णया पशवोऽङ्गानि प्र हरन्ति प्रतिष्ठित्यै 
   यद् वषट्कुर्याद् यातयामाऽस्य वषट्कारः स्यात् । 
   यन् न वषट्कुर्याद् रक्षांसि यज्ञं हन्युः । 
   वड् इत्याह परोऽक्षमेव वषट् करोति 
   नास्य यातयामा वषट्कारो भवति न यज्ञं रक्षांसि घ्नन्ति 
   हुतादो वा अन्ये देवाः 
VERSE: 2
   अहुतादोऽन्ये ।
   तानग्निचिदेवोभयान् प्रीणाति 
   ये देवा देवानामिति दध्ना मधुमिश्रेणावोक्षति 
   हुतादश्चैव देवानहुतादश्च यजमानः प्रीणाति 
   ते यजमानम् प्रीणन्ति 
   दध्नैव हुतादः प्रीणाति मधुषाऽहुतादः । 
   ग्राम्यं वा एतदन्नं यद् दध्यारण्यम् मधु 
   यद् दध्ना मधुमिश्रेणावोक्षत्य् उभयस्यावरुद्ध्यै 
   ग्रुमुष्टिनाऽवोक्षति 
   प्राजापत्यः  
VERSE: 3
   वै ग्रुमुष्टिः सयोनित्वाय 
   द्वाभ्याम् प्रतिष्ठित्यै । 
   अनुपरिचारमवोक्षति । 
   अपरिवर्गमेवैनान् प्रीणाति 
   वि वा एष प्राणैः प्रजया पशुभिर् ऋध्यते योऽग्निं चिन्वन्नधिक्रामति 
   प्राणदा अपानदा इत्याह 
   प्राणान् एवात्मन् धत्ते 
   वर्चोदा वरिवोदा इत्याह 
   प्रजा वै वर्चः पशवो वरिवः 
   प्रजामेव पशूनात्मन् धत्ते । 
   इन्द्रो वृत्रमहन् 
   तं वृत्रः  
VERSE: 4
   हतः षोडशभिर् भोगैरसिनात् 
   स एतामग्नयेऽनीकवत आहुतिमपश्यत् 
   तामजुहोत् 
   तस्याग्निरनीकवान्त् स्वेन भागधेयेन प्रीतः षोडशधा वृत्रस्य भोगानप्यदहत् । 
   वैश्वकर्मणेन पाप्मनो निरमुच्यत 
   यदग्नयेऽनीकवत आहुतिं जुहोत्यग्निरेवास्यानीकवान्त् स्वेन भागधेयेन प्रीतः पाप्मानमपि दहति 
   वैश्वकर्मणेन पाप्मनो निर् मुच्यते 
   यं कामयेत 
   चिरम् पाप्मनः  
VERSE: 5
   निर् मुच्येतेत्येकैकं तस्य जुहुयात् । 
   चिरमेव पाप्मनो निर् मुच्यते 
   यं कामयेत 
   ताजक् पाप्मनो निर् मुच्येतेति सर्वाणि तस्यानुद्रुत्य जुह्यात् 
   ताजग् एव पाप्मनो निर् मुच्यते । 
   अथो खलु नानैव सूक्ताभ्यां जुहोति 
   नानैव सूक्तयोर्वीर्यं दधाति । 
   अथो प्रतिष्ठित्यै ॥ 
5.4.6 अनुवाक 6
समित् आधानादिविधिः
VERSE: 1
   उदेनमुत्तरां नयेति समिध आ दधाति 
   यथा जनं यतेऽवसं करोति तादृग् एव तत् 
   तिस्र आ दधाति 
   त्रिवृद् वा अग्निः । 
   यावान् एवाग्निस् तस्मै भागधेयं करोति । 
   औदुम्बरीर् भवन्ति । 
   ऊर्ग् वा उदुम्बरः । 
   ऊर्जमेवास्मा अपि दधाति । 
   उदु त्वा विश्वे देवा इत्याह 
0 प्राणा वै विश्वे देवाः 1 प्राणैः
VERSE: 2
   एवैनमुद् यच्छते । 
   अग्ने भरन्तु चित्तिभिरित्याह 
   यस्मा एवैनं चित्तायोद्यच्छते तेनैवैनं समर्धयति 
   पञ्च दिशो दैवीर्यज्ञमवन्तु देवीरित्याह 
   दिशो ह्येषोऽनु प्रच्यवते । 
   अपामतिं दुर्मतिम् बाधमाना इत्याह रक्षसामपहत्यै 
   रायस् पोषे यज्ञपतिमाभजन्तीरित्याह 
   पशवो वै रायस् पोषः । 
VERSE: 3
   पशून् एवाव रुन्द्धे 
   षड्भिर् हरति 
   षड् वा ऋतवः । 
   ऋतुभिरेवैनं हरति। 
   द्वे परिगृह्यवती भवतो रक्षसामपहत्यै। 
   सूर्यरश्मिर् हरिकेशः पुरस्ताद् इत्याह 
   प्रसूत्यै ।
   ततः पावका आशिषो नो जुषन्तामित्याह । 
   अन्नं वै पावकः । 
  अन्नमेवाव रुन्द्धे ।
   देवासुराः संयत्ता आसन् 
   ते देवा एतदप्रतिरथमपश्यन् 
   तेनैव तेऽप्रति 
VERSE: 4
   असुरानजयन् ।
   तदप्रतिरथस्याप्रतिरथत्वम् । 
   यदप्रतिरथं द्वितीयो होताऽन्वाहाप्रत्येव तेन यजमानो भ्रातृव्याञ् जयति । 
   अथो अनभिजितमेवाभि जयति 
   दशर्चम् भवति 
   दशाक्षरा { विराड् ^ विराज् } 
   विराजेमौ लोकौ विधृतौ । 
   अनयोर् लोकयोर्विधृत्यै । 
   अथो दशाक्षरा { विराड् ^ विराज् } 
   अन्नं { विराड् ^ विराज् } 
  विराज्येवान्नाद्ये प्रति तिष्ठति । 
  असद् इव वा अन्तरिक्षम् ।
   अन्तरिक्षमिवाग्नीध्रम्। 
 आग्नीध्रे  
VERSE: 5
   अश्मानं नि दधाति 
   सत्त्वाय ।
   द्वाभ्याम् 
   प्रतिष्ठित्यै 
   विमान एष दिवो मध्य आस्त इत्याह 
   व्येवैतया मिमीते 
   मध्ये दिवो निहितः पृश्निरश्मेत्याह । 
   अन्नं वै पृश्नि । 
   अन्नमेवाव रुन्द्धे 
   चतसृभिरा पुच्छादेति 
   चत्वारि छन्दांसि 
   छन्दोभिरेव । 
  इन्द्रं विश्वा अवीवृधन्न् इत्याह 
  वृद्धिमेवोपावर्तते 
  वाजानां सत्पतिम् पतिम्  
VERSE: 6
   इत्याह । 
   अन्नं वै वाजः । 
   अन्नमेवाव रुन्द्धे 
   सुम्नहूर्यज्ञो देवां आ च वक्षद् इत्याह 
   प्रजा वै पशवः सुम्नम् 
   प्रजामेव पशूनात्मन् धत्ते 
   यक्षदग्निर् देवो देवां आ च वक्षद् इत्याह 
   स्वगाकृत्यै 
   वाजस्य मा प्रसवेनोद्ग्राभेणोदग्रभीद् इत्याह । 
  असौ वा आदित्य उद्यन्न् उद्ग्राभ एष निम्रोचन् निग्राभः । 
   ब्रह्मणैवात्मानमुद्ग्रृह्णाति ब्रह्मणा भ्रातृव्यं नि गृह्णाति ॥ 
5.4.7 अनुवाक 7
चितौ वह्निक्षेपविधिः
VERSE: 1
   प्राचीमनु प्रदिशम् प्रेहि विद्वान् इत्याह 
   देवलोकमेवैतयोपावर्तते 
   क्रमध्वमग्निना नाकमित्याह । 
   इमान् एवैतया लोकान् क्रमते 
   पृथिव्या अहमुदन्तरिक्षमारुहमित्याह । 
   इमान् एवैतया लोकान्त् समारोहति 
   सुवर्यन्तो नापेक्षन्त इत्याह 
   सुवर्गमेवैतया लोकमेति । 
   अग्ने प्रेहि  
VERSE: 2
   प्रथमो देवयतामित्याह । 
   उभयेष्वेवैतया देवमनुष्येषु चक्षुर् दधाति 
   पञ्चभिरधि क्रामति 
   पाङ्क्तो यज्ञः । 
   यावान् एव यज्ञस् तेन सह सुवर्गं लोकमेति 
   नक्तोषासेति पुरोऽनुवाक्यामन्वाह 
   प्रत्त्यै । 
   अग्ने सहस्राक्षेत्याह 
   साहस्रः प्रजापतिः 
   प्रजापतेराप्त्यै 
  तस्मै ते विधेम वाजाय स्वाहेत्याह । 
   अन्नं वै वाजः । 
  अन्नमेवाव  
VERSE: 3
   रुन्द्धे ।
   दध्नः पूर्णाम् औदुम्बरीं स्वयमातृण्णायां जुहोति । 
   ऊर्ग् वै दधि । 
   ऊर्ग् उदुम्बरः । 
   असौ स्वयमातृण्णा । 
   अमुष्यामेवोर्जं दधाति 
   तस्मादमुतोऽर्वाचीमूर्जमुप जीवामस् 
   तिसृभिः सादयति 
   त्रिवृद् वा अग्निः । 
   यावान् एवाग्निस् तम् प्रतिष्ठां गमयति 
  प्रेद्धो अग्ने दीदिहि पुरो न इत्यौदुम्बरीमा दधाति । 
   एष वै सूर्मी कर्णकावती । 
   एतया ह स्म  
VERSE: 4
   वै देवा असुराणां शततर्हांस् तृंहन्ति 
   यदेतया समिधमादधाति वज्रमेवैतच् छतघ्नीं यजमानो भ्रातृव्याय प्र हरति स्तृत्यै । 
   अच्छम्बट्कारम् । 
   विधेम ते परमे जन्मन्नग्न इति वैकङ्कतीमा दधाति 
   भा एवाव रुन्द्धे 
   तां सवितुर्वरेण्यस्य चित्रामिति शमीमयीं शान्त्यै । 
   अग्निर्वा ह वा अग्निचितं दुहेऽग्निचिद् वाग्निं दुहे 
   ताम्  
VERSE: 5
   सवितुर्वरेण्यस्य चित्रामित्याह । 
   एष वा अग्नेर् दोहस् 
   तमस्य कण्व एव श्रायसोऽवेत् 
   तेन ह समैनं स दुहे 
   यदेतया समिधमादधात्यग्निचिदेव तदग्निं दुहे 
   सप्त ते अग्ने समिधः सप्त जिह्वा इत्याह 
   सप्तैवास्य साप्तानि प्रीणाति 
   पूर्णया जुहोति 
   पूर्ण इव हि प्रजापतिः 
  प्रजापतेः 
VERSE: 6
   आप्त्यै 
   न्यूनया जुहोति 
   न्यूनाद् धि प्रजापतिः प्रजा असृजत 
   प्रजानां सृष्ट्यै । 
   अग्निर् देवेभ्यो निलायत 
   स दिशोऽनु प्राविशत् । 
   जुह्वन् मनसा दिशो ध्यायेत् । 
   दिग्भ्य एवैनमव रुन्द्धे 
   दध्ना पुरस्ताज् जुहोत्याज्येनोपरिष्टात् 
   तेजश्चैवास्मा इन्द्रियं च समीची दधाति 
   द्वादशकपालो वैश्वानरो भवति 
   द्वादश मासाः संवत्सरः 
   संवत्सरोऽग्निर् वैश्वानरः 
   साक्षात् 
VERSE: 7
   एव वैश्वानरमव रुन्द्धे 
   यत् प्रयाजानूयाजान् कुर्याद् विकस्तिः सा यज्ञस्य 
   दर्विहोमं करोति यज्ञस्य प्रतिष्ठित्यै 
   राष्ट्रं वै वैश्वानरो विण् मरुतः । 
   वैश्वानरं हुत्वा मारुताञ् जुहोति 
   राष्ट्र एव विशमनु बध्नाति । 
   उच्चैर् वैश्वानरस्या श्रावयत्य् उपांशु मारुताञ् जुहोति 
   तस्माद् राष्ट्रं विशमति वदति 
   मारुता भवन्ति 
   मरुतो वै देवानां विशः । 
   देवविशेनैवास्मै मनुष्य विशमव रुन्द्धे 
   सप्त भवन्ति 
   सप्तगणा वै मरुतः । 
   गणश एव विशमव रुन्द्धे 
   गणेन गणमनुद्रुत्य जुहोति 
   विशमेवास्मा अनु वर्त्मानं करोति ॥ 
5.4.8 अनुवाक 8 वसोर्धाराभिधानम् VERSE: 1
   वसोर् धारां जुहोति 
   वसोर् मे धारासद् इति वा एषा हूयते 
   घृतस्य वा एनमेषा धारामुष्मिम्̐ लोके पिन्वमानोप तिष्ठते । 
   आज्येन जुहोति 
   तेजो वा आज्यं तेजो वसोर् धारा 
   तेजसैवास्मै तेजोऽव रुन्द्धे । 
   अथो कामा वै वसोर् धारा 
   कामान् एवाव रुन्द्धे 
   यं कामयेत 
   प्राणानस्यान्नाद्यं वि 
VERSE: 2
   छिन्द्यामिति विग्राहं तस्य जुहुयात् 
   प्राणान् एवास्यान्नाद्यं वि च्छिनत्ति 
   यं कामयेत 
   प्राणानस्यान्नाद्यं सं तनुयामिति संततां तस्य जुहुयात् 
   प्राणान् एवास्यान्नाद्यं सं तनोति 
   द्वादश द्वादशानि जुहोति द्वादश मासाः संवत्सरः 
   संवत्सरेणैवास्मा अन्नमव रुन्द्धे । 
   अन्नं च मेऽक्षुच् च म इत्याह । 
   एतद् वै 
VERSE: 3
   अन्नस्य रूपम् । 
   रूपेणैवान्नमव रुन्द्धे । 
   अग्निश्च म आपश्च म इत्याह । 
   एषा वा अन्नस्य योनिः 
   सयोन्येवान्नमव रुन्द्धे । 
   अर्धेन्द्राणि जुहोति 
   देवता एवाव रुन्द्धे 
   यत् सर्वेषामर्धमिन्द्रः प्रति तस्माद् इन्द्रो देवतानाम् भूयिष्ठभाक्तमः । 
   इन्द्रमुत्तरमाह । 
   इन्द्रियमेवास्मिन्न् उपरिष्टाद् दधाति 
   यज्ञायुधानि जुहोति 
   यज्ञः  
VERSE: 4
   वै यज्ञायुधानि 
   यज्ञमेवाव रुन्द्धे । 
   अथो एतद् वै यज्ञस्य रूपम् । 
   रूपेणैव यज्ञमव रुन्द्धे । 
   अवभृथश्च मे स्वगाकारश्च म इत्याह 
   स्वगाकृत्यै । 
   अग्निश्च मे घर्मश्च म इत्याह । 
   एतद् वै ब्रह्मवर्चसस्य रूपम् । 
   रूपेणैव ब्रह्मवर्चसमव रुन्द्धे । 
  ऋक् च मे साम च म इत्याह । 
VERSE: 5
   एतद् वै छन्दसां रूपम् । 
   रूपेणैव छन्दांस्यव रुन्द्धे 
   गर्भाश्च मे वत्साश्च म इत्याह । 
   एतद् वै पशूनां रूपम् । 
   रूपेणैव पशूनव रुन्द्धे 
   कल्पाञ् जुहोति । 
   अक्लृप्तस्य क्लृप्त्यै 
   युग्मदयुजे जुहोति 
   मिथुनत्वाय । 
0 उत्तरावती भवतः । 1 अभिक्रान्त्यै । 2 एका च मे तिस्रश्च म इत्याह 3 देवछन्दसं वा एका च तिस्रश्च ॥
VERSE: 6
   मनुष्यछन्दसं चतस्रश्चाष्टौ च 
   देवछन्दसं चैव मनुष्यछन्दसं चाव रुन्द्धे । 
   आ त्रयस्त्रिंशतो जुहोति 
   त्रयस्त्रिंशद् वै देवताः । 
   देवता एवाव रुन्द्धे । 
   आष्टाचत्वारिंशतो जुहोति । 
   अष्टाचत्वारिंशदक्षरा जगती 
   जागताः पशवः । 
   जगत्यैवास्मै पशूनव रुन्द्धे 
   वाजश्च प्रसवश्चेति द्वादशं जुहोति 
   द्वादश मासाः संवत्सरः 
   संवत्सर एव प्रति तिष्ठति ॥ 
5.4.9 अनुवाक 9
वाजप्रसवीयाभिधानम्
VERSE: 1
   अग्निर् देवेभ्योऽपाक्रामद् भागधेयमिच्छमानस् 
   तं देवा अब्रुवन् । 
   उप न आ वर्तस्व हव्यं नो वहेति 
   सोऽब्रवीत् । 
   वरं वृणै मह्यमेव वाजप्रसवीयं जुहवन्न् इति 
   तस्मादग्नये वाजप्रसवीयं जुह्वति 
   यद् वाजप्रसवीयं जुहोत्यग्निमेव तद् भागधेयेन समर्धयति । 
   अथो अभिषेक एवास्य { स ^ सस् } 
   चतुर्दशभिर् जुहोति 
   सप्त ग्राम्या ओषधयः सप्त  
VERSE: 2
   आरण्या। 
   उभयीषामवरुद्ध्यै । 
   अन्नस्यान्नस्य जुहोति । 
   अन्नस्यान्नस्यावरुद्ध्यै । 
   औदुम्बरेण स्रुवेण जुहोति । 
   ऊर्ग् वा उदुम्बर ऊर्ग् अन्नम् 
   ऊर्जैवास्मा ऊर्जमन्नमव रुन्द्धे । 
   अग्निर् वै देवानामभिषिक्तोऽग्निचिन् मनुष्याणाम् । 
   तस्मादग्निचिद् वर्षति न धावेत् । 
   अवरुद्धं ह्यस्यान्नम् 
  अन्नमिव खलु वै वर्षम् । 
  यद् धावेदन्नाद्याद् धावेत् । 
   उपावर्तेत । 
   अन्नाद्यमेवाभि 
VERSE: 3
   उपावर्तते ।
   नक्तोषासेति कृष्णायै श्वेतवत्सायै पयसा जुहोति । 
   अह्नैवास्मै रात्रिम् प्र दापयति रात्रियाऽहर् 
   अहोरात्रे एवास्मै प्रत्ते काममन्नाद्यं दुहाते ।
   राष्ट्रभृतो जुहोति 
   राष्ट्रमेवाव रुन्द्धे 
   षड्भिर् जुहोति 
   षड् वा ऋतवः  । 
   ऋतुष्वेव प्रति तिष्ठति 
   भुवनस्य पत इति रथमुखे पञ्चाहुतीर् जुहोति 
   वज्रो वै रथः । 
   वज्रेणैव दिशः 
VERSE: 4
   अभि जयति । 
   अग्निचितं ह वा अमुष्मिम्̐ लोके वातोऽभि पवते 
   वातनामानि जुहोति । 
   अभ्येवैनममुष्मिम्̐ लोके वातः पवते 
   त्रीणि जुहोति 
   त्रय इमे लोकाः । 
   एभ्य एव लोकेभ्यो वातमव रुन्द्धे 
   समुद्रोऽसि नभस्वान् इत्याह । 
   एतद् वै वातस्य रूपम् । 
   रूपेणैव वातमव रुन्द्धे । 
   अञ्जलिना जुहोति 
   न ह्येतेषामन्यथाहुतिरवकल्पते ॥ 
5.4.10 अनुवाक 10 अग्निसंयोजनाभिधानम् VERSE: 1
   सुवर्गाय वै लोकाय देवरथो युज्यते यत्राकूताय मनुष्यरथ एष खलु वै देवरथो यदग्निरग्निं युनज्मि शवसा घृतेनेत्याह युनक्त्येवैनं स एनं युक्तः सुवर्गं लोकमभि वहति 
   यत् सर्वाभिः पञ्चभिर् युञ्ज्याद् युक्तोऽस्याग्निः प्रच्युतः स्यादप्रतिष्ठिता आहुतयः स्युरप्रतिष्ठिता स्तोमा अप्रतिष्ठितान्य् उक्थानि तिसृभिः प्रातःसवनेऽभि मृशति त्रिवृत्  
VERSE: 2
   वा अग्निर्यावान् एवाग्निस् तं युनक्ति यथानसि युक्त आधीयत एवमेव तत् प्रत्याहुतयस् तिष्ठन्ति प्रति स्तोमाः प्रत्य् उक्थानि। 
   यज्ञायज्ञियस्य स्तोत्रे द्वाभ्यामभि मृशत्येतावान् वै यज्ञो यावानग्निष्टोमो भूमा त्वा अस्यात ऊर्ध्वः क्रियते यावान् एव यज्ञस् तमन्ततोऽन्वारोहति द्वाभ्याम् प्रतिष्ठित्या एकयाऽप्रस्तुतम् भवत्यथ  
VERSE: 3
   अभि मृशत्य् उपैनमुत्तरो यज्ञो नमत्यथो संतत्यै 
   प्र वा एषोऽस्माल् लोकाच् च्यवते योऽग्निं चिनुते न वा एतस्यानिष्टक आहुतिरव कल्पते यां वा एषोऽनिष्टक आहुतिं जुहोति 
   स्रवति वै सा तां स्रवन्तीं यज्ञोऽनु परा भवति यज्ञं यजमानो यत् पुनश्चितिं चिनुत आहुतीनाम् प्रतिष्ठित्यै प्रत्याहुतयस् तिष्ठन्ति  
VERSE: 4
   न यज्ञः पराभवति न यजमानः । 
   अष्टावुप दधात्यष्टाक्षरा गायत्री गायत्रेणैवैनं छन्दसा चिनुते यदेकादश त्रैष्टुभेन यद् द्वादश जागतेन छन्दोभिरेवैनं चिनुते 
   नपात्को वै नामैषोऽग्निर्यत् पुनश्चितिर्य एवं विद्वान् पुनश्चितिं चिनुत आ तृतीयात् पुरुषादन्नमत्ति 
   यथा वै पुनराधेय एवम् पुनश्चितिर्योऽग्न्याधेयेन न 
VERSE: 5
   ऋध्नोति स पुनराधेयमा धत्ते योऽग्निं चित्वा नर्ध्नोति स पुनश्चितिं चिनुते यत् पुनश्चितिं चिनुत ऋद्ध्यै । 
   अथो खल्वाहुर् न चेतव्येति रुद्रो वा एष यदग्निर्यथा व्याघ्रं सुप्तम् बोधयति तादृग् एव तत् । 
   अथो खल्वाहुश्चेतव्येति यथा वसीयांसम् भागधेयेन बोधयति तादृग् एव तत् । 
   मनुरग्निमचिनुत तेन नार्ध्नोत् स एताम् पुनश्चितिमपश्यत् तामचिनुत तया वै स आर्ध्नोद् यत् पुनश्चितिं चिनुत ऋद्ध्यै ॥ 
5.4.11 अनुवाक 11
काम्यचितीनामभिधानम्
VERSE: 1
   छन्दश्चितं चिन्वीत पशुकामः पशवो वै छन्दांसि पशुमान् एव भवति 
   श्येनचितं चिन्वीत सुवर्गकामः श्येनो वै वयसाम् पतिष्ठः श्येन एव भूत्वा सुवर्गं लोकम् पतति 
   कङ्कचितं चिन्वीत यः कामयेत शीर्षण्वानमुष्मिम्̐ लोके स्यामिति शीर्षण्वान् एवामुष्मिम्̐ लोके भवति । 
   अलजचितं चिन्वीत चतुःसीतम् प्रतिष्ठाकामश्चतस्रो दिशो दिक्ष्वेव प्रति तिष्ठति 
   प्रउगचितं चिन्वीत भ्रातृव्यवान् प्र  
VERSE: 2
   एव भ्रातृव्यान् नुदते । 
   उभयतःप्रौगं चिन्वीत यः कामयेत प्र जातान् भ्रातृव्यान् नुदेय प्रतिजनिष्यमाणान् इति प्रैव जातान् भ्रातृव्यान् नुदते प्रति जनिष्यमाणान् 
   रथचक्रचितं चिन्वीत भ्रातृव्यवान् वज्रो वै रथो वज्रमेव भ्रातृव्येभ्यः प्र हरति 
   द्रोणचितं चिन्वीतान्नकामो द्रोणे वा अन्नम् भ्रियते सयोन्येवान्नमव रुन्द्धे 
   समूह्यं चिन्वीत पशुकामः पशुमान् एव भवति ॥ 
VERSE: 3
   परिचाय्यं चिन्वीत ग्रामकामो ग्राम्येव भवति 
   श्मशानचितं चिन्वीत यः कामयेत पितृलोक ऋध्नुयामिति पितृलोक एवर्ध्नोति 
   विश्वामित्रजमदग्नी वसिष्ठेनास्पर्धेतां स एता जमदग्निर्विहव्या अपश्यत् ता उपाधत्त ताभिर् वै स वसिष्ठस्येन्द्रियं वीर्यमवृङ्क्त यद् विहव्या उपदधातीन्द्रियमेव ताभिर्वीर्यं यजमानो भ्रातृव्यस्य वृङ्क्ते 
   होतुर् धिष्णिय उप दधाति यजमानायतनं वै ॥ 
VERSE: 4
   होता स्व एवास्मा आयतन इन्द्रियं वीर्यमव रुन्द्धे 
   द्वादशोप दधाति द्वादशाक्षरा जगती जागताः पशवो जगत्यैवास्मै पशूनव रुन्द्धे । 
   अष्टावष्टावन्येषु धिष्णियेषूप दधात्यष्टाशफाः पशवः पशून् एवाव रुन्द्धे 
   षण् मार्जालीये षड् वा ऋतव ऋतवः खलु वै देवाः पितर ऋतून् एव देवान् पितॄन् प्रीणाति ॥ 
5.4.12 अनुवाक 12 अश्वमेधीयस्तोत्रसम्बन्धि ऋगाद्यभिधानम् VERSE: 1
   पवस्व वाजसातय इत्यनुष्टुक् प्रतिपद् भवति 
   तिस्रोऽनुष्टुभश्चतस्रो गायत्रियः । 
   यत् तिस्रोऽनुष्टुभस् तस्मादश्वस् त्रिभिस् तिष्ठंस् तिष्ठति 
   यच् चतस्रो गायत्रियस् तस्मात् सर्वांश्चतुरः पदः प्रतिदधत् पलायते 
   परमा वा एषा छन्दसां यद् { अनुष्टुक् ^ अनुष्टुभ् } 
   परमश्चतुष्टोम स्तोमानाम् 
   परमस् त्रिरात्रो यज्ञानाम् 
   परमोऽश्वः पशूनाम् 
   परमेणैवैनम् परमतां गमयति । 
0 एकविंशमहर् भवति ॥
VERSE: 2
   यस्मिन्नश्व आलभ्यते 
   द्वादश मासाः पञ्चर्तवस् त्रय इमे लोका असावादित्य एकविंश एष प्रजापतिः 
   प्राजापत्योऽश्वस् 
   तमेव साक्षाद् ऋध्नोति 
   शक्वरयः पृष्ठम् भवन्ति । 
   अन्यदन्यच् छन्दः । 
   अन्येऽन्ये वा एते पशव आ लभ्यन्त उतेव ग्राम्या उतेवाऽऽरण्याः । 
   यच् छक्वरयः पृष्ठम् भवन्त्यश्वस्य सर्वत्वाय 
   पार्थुरश्मम् ब्रह्मसामम् भवति 
0 रश्मिना वा अश्वः
VERSE: 3
   यतः। 
   ईश्वरो वा अश्वोऽयतोऽप्रतिष्ठितः पराम् परावतं गन्तोः । 
   यत् पार्थुरश्मम् ब्रह्मसामम् भवत्यश्वस्य यत्यै धृत्यै ॥
   संकृत्यच्छावाकसामम् भवति । 
   उत्सन्नयज्ञो वा एष यदश्वमेधः 
   कस् तद् वेदेत्याहुर्यदि सर्वो वा क्रियते न वा सर्व इति 
   यत् संकृत्यच्छावाकसामम् भवत्यश्वस्य सर्वत्वाय पर्याप्त्या अनन्तरायाय 
   सर्वस्तोमोऽतिरात्र उत्तममहर् भवति सर्वस्याप्त्यै सर्वस्य जित्यै 
   सर्वमेव तेनाप्नोति सर्वं जयति ॥ 

5.5 प्रपाठक: 5 5.5.1 अनुवाक 1
दीक्षणीयेष्टकाभिधानम्
VERSE: 1
   यदेकेन संस्थापयति यज्ञस्य संतत्या अविच्छेदाय । 
   ऐन्द्राः पशवो ये मुष्कराः । 
   यदैन्द्राः सन्तोऽग्निभ्य आलभ्यन्ते देवताभ्यः समदं दधाति । 
   आग्नेयीस् त्रिष्टुभो याज्यानुवाक्याः कुर्यात् । 
   यदग्नेयीस् तेनाग्नेयाः । 
   यत् त्रिष्टुभस् तेनैन्द्राः 
   समृद्ध्यै 
   न देवताभ्यः समदं दधाति 
   वायवे नियुत्वते तूपरमा लभते तेजोऽग्नेर्वायुस् 
   तेजस एष आ लभ्यते 
   तस्माद् यद्रियङ्  वायुः ॥ 
VERSE: 2
   वाति तद्रियङ्ङ् अग्निर् दहति 
   स्वमेव तत् तेजोऽन्वेति 
   यन् न नियुत्वते स्यादुन् माद्येद् यजमानः । 
   नियुत्वते भवति यजमानस्यानुन्मादाय 
   वायुमती श्वेतवती याज्यानुवाक्ये भवतः 
   सतेजस्त्वाय 
   हिरण्यगर्भः समवर्तताग्र इत्याघारमा घारयति 
   प्रजापतिर् वै हिरण्यगर्भः 
   प्रजापतेरनुरूपत्वाय 
  सर्वाणि वा एष रूपाणि पशूनाम् प्रत्या लभ्यते। 
   यच् छ्मश्रुणस् तत्  
VERSE: 3
   पुरुषाणां रूपम् । 
   यत् तूपरस् तदश्वानाम् । 
   यदन्यतोदन् तद् गवाम् । 
   यदव्या इव शफास् तदवीनाम् । 
   यदजस् तदजानाम् । 
   वायुर् वै पशूनाम् प्रियं धाम 
   यद् वायव्यो भवत्येतमेवैनमभि संजानानाः पशव उप तिष्ठन्ते 
   वायव्यः कार्या3ः प्राजापत्या3 इत्याहुः । 
   यद् वायव्यं कुर्यात् प्रजापतेरियात् । 
  यत् प्राजापत्यं कुर्याद् वायोः  
VERSE: 4
   इयात् । 
   यद् वायव्यः पशुर् भवति तेन वायोर् नैति 
   यत् प्राजापत्यः पुरोडाशो भवति तेन प्राजापतेर् नैति 
   यद् द्वादशकपालस् तेन वैश्वानरान् नैति । 
   आग्नावैष्णवमेकादशकपालं निर्वपति दीक्षिष्यमाणः । 
   अग्निः सर्वा देवता विष्णुर्यज्ञः । 
   देवताश्चैव यज्ञं चाऽऽ रभते । 
   अग्निरवमो देवतानां विष्णुः परमः । 
   यदाग्नावैष्णवमेकादशकपालं निर्वपति देवताः 
VERSE: 5
   एवोभयतः परिगृह्य यजमानोऽव रुन्द्धे 
   पुरोडाशेन वै देवा अमुष्मिम्̐ लोक आर्धुवञ् चरुणास्मिन् 
   यः कामयेत । 
   अमुष्मिम्̐ लोक ऋध्नुयामिति स पुरोडाशं कुर्वीत । 
   अमुष्मिन्न् एव लोक ऋध्नोति 
   यदष्टाकपालस् तेनाग्नेयः । 
   यत् त्रिकपालस् तेन वैष्णवः 
   समृद्ध्यै 
   यः कामयेत । 
  अस्मिम्̐ लोक ऋध्नुयामिति स चरुं कुर्वीत । 
  अग्नेर् घृतं विष्णोस् तण्डुलास् 
  तस्मात् 
VERSE: 6
   चरुः कार्यः । 
   अस्मिन्न् एव लोक ऋध्नोति । 
   आदित्यो भवति । 
   इयं वा अदितिः । 
   अस्यामेव प्रति तिष्ठत्यथो अस्यामेवाधि यज्ञं तनुते 
   यो वै संवत्सरमुख्यमभृत्वाग्निं चिनुते यथा सामि गर्भोऽवपद्यते तादृग् एव तत् । 
   आर्तिमार्छेत् । 
   वैश्वानरं द्वादशकपालम् पुरस्तान् निर्वपेत् 
   संवत्सरो वा अग्निर् वैश्वानरः । 
  यथा संवत्सरमाप्त्वा  
VERSE: 7
   काल आगते विजायत एवमेव संवत्सरमाप्त्वा काल आगतेऽग्निं चिनुते 
   नार्तिमार्छति । 
   एषा वा अग्नेः प्रिया तनूर्यद् वैश्वानरः 
   प्रियामेवास्य तनुवमव रुन्द्धे 
   त्रीण्येतानि हवींषि भवन्ति 
   त्रय इमे लोकाः । 
   एषां लोकानां रोहाय ॥ 
5.5.2 अनुवाक 2
चयनतत्फलाभिधानम्
VERSE: 1
   प्रजापतिः प्रजाः सृष्ट्वा  प्रेणाऽनु प्राविशत् 
   ताभ्यः पुनः सम्भवितुं नाशक्नोत् 
   सोऽब्रवीत् । 
   ऋध्नवद् इत् स यो मेतः पुनः संचिनवद् इति 
   तं देवाः समचिन्वन् 
   ततो वै त आर्ध्नुवन् 
   यत् समचिन्वन् तच् चित्यस्य चित्यत्वम् । 
   य एवं विदानग्निं चिनुत ऋध्नोत्येव 
   कस्मै कमग्निश्चीयत इत्याहुः । 
   अग्निवान् 
VERSE: 2
   असानीति वा अग्निश्चीयते । 
   अग्निवान् एव भवति 
   कस्मै कमग्निश्चीयत इत्याहुः । 
   देवा मा वेदन्न् इति वा अग्निश्चीयते 
   विदुरेनं देवाः 
   कस्मै कमग्निश्चीयत इत्याहुः । 
   गृह्यसानीति वा अग्निश्चीयते 
   गृह्येव भवति 
   कस्मै कमग्निश्चीयत इत्याहुः ।
   पशुमानसानीति वा अग्निः 
VERSE: 3
   चीयते 
   पशुमान् एव भवति 
   कस्मै कमग्निश्चीयत इत्याहुः 
   सप्त मा पुरुषा उप जीवान् इति वा अग्निश्चीयते 
   त्रयः प्राञ्चस् त्रयः प्रत्यञ्च आत्मा सप्तम एतावन्त एवैनममुष्मिम्̐ लोक उप जीवन्ति 
   प्रजापतिरग्निमचिकीषत 
   तम् पृथिव्यब्रवीत् । 
   न मय्यग्निं चेष्यसेऽति मा धक्ष्यति सा त्वाऽतिदह्यमाना वि धविष्ये  
VERSE: 4
   स पापीयान् भविष्यसीति। 
   सोऽब्रवीत् 
   तथा वा अहं करिष्यामि यथा त्वा नातिधक्ष्यतीति 
   स इमामभ्यमृशत् 
   प्रजापतिस् त्वा सादयतु तया देवतयाङ्गिरस्वद् ध्रुवा सीद । 
   इति । 
   इमामेवेष्टकां कृत्वोपाधत्तानतिदाहाय 
   यत् प्रत्यग्निं चिन्वीत तदभि मृशेत् 
   प्रजापतिस् त्वा सादयतु तया देवतयाङ्गिरस्वद् ध्रुवा सीद  
VERSE: 5
   इति । 
   इमामेवेष्टकां कृत्वोप धत्तेऽनतिदाहाय 
   प्रजापतिरकामयत 
   प्र जायेयेति 
   स एतमुख्यमपश्यत् 
   तं संवत्सरमबिभस् 
   ततो वै स प्राजायत 
   तस्मात् संवत्सरम् भार्यः प्रैव जायते 
   तं वसवोऽब्रुवन् 
0 प्र त्वमजनिष्ठा वयम् प्र जायामहा इति 1 तं वसुभ्यः प्रायच्छत् 2 तं त्रीण्यहान्यबिभरुः । 3 तेन
VERSE: 6
   त्रीणि च शतान्यसृजन्त त्रयस्त्रिंशतं च 
   तस्मात् त्र्यहम् भार्यः प्रैव जायते 
   तान् रुद्रा अब्रुवन् 
   प्र यूयमजनिढ्वं वयम् प्र जायामहा इति 
   तं रुद्रेभ्यः प्रायच्छन् 
   तं षड् अहान्यबिभरुस् 
   तेन त्रीणि च शतान्यसृजन्त त्रयस्त्रिंशतं च 
   तस्मात् षडहम् भार्यः प्रैव जायते 
   तानादित्या अब्रुवन् 
0 प्र यूयमजनिढ्वं वयम्
VERSE: 7
   प्र जायामहा इति ।
   तमादित्येभ्यः प्रायच्छन् 
   तं द्वादशाहान्यबिभरुस् 
   तेन त्रीणि च शतान्यसृजन्त त्रयस्त्रिंशतं च 
   तस्माद् द्वादशाहम् भार्यः प्रैव जायते 
   तेनैव ते सहस्रमसृजन्तोखां सहस्रतमीम् । 
   य एवमुख्यं साहस्रं वेद प्र सहस्रम् पशूनाप्नोति ॥ 
5.5.3 अनुवाक 3 उखाहोमादेरभिधानम् VERSE: 1
   यजुषा  वा एषा क्रियते यजुषा पच्यते यजुषा वि मुच्यते यदुखा 
   सा वा एषैतर्हि यातयाम्नी सा न पुनः प्रयुज्येत्याहुः । 
   अग्ने युक्ष्वा हि ये तव युक्ष्वा हि देवहूतमां इत्य् उखायां जुहोति 
   तेनैवैनाम् पुनः प्र युङ्क्ते तेनायातयाम्नी 
   यो वा अग्निं योग आगते युनक्ति युङ्क्ते युञ्जानेषु । 
   अग्ने  
VERSE: 2
   युक्ष्वा हि ये तव युक्ष्वा हि देवहूतमां इत्याह । 
   एष वा अग्नेर्योगस् 
   तेनैवैनं युनक्ति युङ्क्ते युञ्जानेषु 
   ब्रह्मवादिनो वदन्ति 
   न्यङ्ङ् अग्निश्चेतव्या3 उत्ताना3 इति 
   वयसां वा एष प्रतिमया चीयते यदग्निः । 
   यन् न्यञ्चं चिनुयात् पृष्टित एनमाहुतय ऋच्छेयुः । 
   यदुत्तानं न पतितुं शक्नुयादसुवर्ग्योऽस्य स्यात् 
   प्राचीनमुत्तानम् 
VERSE: 3
   पुरुषशीर्षमुप दधाति मुखत एवैनमाहुतय ऋच्छन्ति नोत्तानं चिनुते सुवर्ग्योऽस्य भवति 
   सौर्या जुहोति चक्षुरेवास्मिन् प्रति दधाति 
   द्विर् जुहोति द्वे हि चक्षुषी 
   समान्या जुहोति समानं हि चक्षुः समृद्ध्यै ॥
   देवासुराः संयत्ता आसन् 
   ते वामं वसु सं न्यदधत 
   तद् देवा वामभृताऽवृञ्जत 
   तद् वामभृतो वामभृत्त्वम् । 
   यद् वामभृतमुपदधाति वाममेव तया वसु यजमानो भ्रातृव्यस्य वृङ्क्ते 
  हिरण्यमूर्ध्नी भवति 
  ज्योतिर् वै हिरण्यं ज्योतिर्वामम् । 
  ज्योतिषैवास्य ज्योतिर्वामं वृङ्क्ते 
   द्वियजुर् भवति प्रतिष्ठित्यै ॥ 
5.5.4 अनुवाक 4
रेतःसिगाद्यभिधानम्
VERSE: 1
   आपो वरुणस्य पत्नय आसन् ता अग्निरभ्य् ध्यायत् ताः समभवत् तस्य रेतः पराऽपतत् तद् इयमभवद् यद् द्वितीयम् पराऽपतत् तदसावभवद् इयं वै विराड् असौ { स्वराड् ^ स्वराज् } 
   यद् विराजावुपदधातीमे एवोप धत्ते 
   यद् वा असौ रेतः सिञ्चति तदस्याम् प्रति तिष्ठति तत् प्र जायते ता ओषधयः ॥ 
VERSE: 2
   वीरुधो भवन्ति ता अग्निरत्ति य एवं वेद प्रैव जायतेऽन्नादो भवति यो रेतस्वी स्यात् प्रथमायां तस्य चित्यामुभे उप दध्याद् इमे एवास्मै समीची रेतः सिञ्चतो यः सिक्तरेताः स्यात् प्रथमायां तस्य चित्यामन्यामुप दध्यादुत्तमायामन्यां रेत एवास्य सिक्तमाभ्यामुभयतः परि गृह्णाति ॥
   संवत्सरं न कम् 
VERSE: 3
   चन प्रत्यवरोहेन् न हीमे कं चन प्रत्यवरोहतस् तदेनयोर् व्रतम् । 
   यो वा अपशीर्षाणमग्निं चिनुतेऽपशीर्षामुष्मिम्̐ लोके भवति यः सशीर्षाणं चिनुते सशीर्षामुष्मिम्̐ लोके भवति 
   चित्तिं जुहोमि मनसा घृतेन यथा देवा इहाऽऽगमन् वीतिहोत्रा ऋतावृधः समुद्रस्य वयुनस्य पत्मञ् जुहोमि विश्वकर्मणे विश्वाऽहामर्त्यं हविरिति स्वयमातृण्णामुपधाय जुहोति ॥ 
VERSE: 4
   एतद् वा अग्नेः शिरः सशीर्षाणमेवाग्निं चिनुते सशीर्षाऽमुष्मिम्̐ लोके भवति य एवं वेद 
   सुवर्गाय वा एष लोकाय चीयते यदग्निस् तस्य यदयथापूर्वं क्रियतेऽसुवर्ग्यमस्य तत्।
सुवर्ग्योऽग्निः।
   चितिमुपधायाभि मृशेत् । 
   चित्तिमचित्तिं चिनवद् वि विद्वान् पृष्ठेव वीता वृजिना च मर्तान् राये च नः स्वपत्याय देव दितिं च रास्वादितिमुरुष्येति यथापूर्वमेवैनामुप धत्ते 
   प्राञ्चमेनं चिनुते सुवर्ग्योऽस्य भवति ॥ 
5.5.5 अनुवाक 5 हिरण्येष्टकादेरभिधानम् VERSE: 1
   विश्वकर्मा दिशाम् पतिः स नः पशून् पातु सोऽस्मान् पातु तस्मै नमः 
   प्रजापती रुद्रो वरुणोऽग्निर् दिशाम् पतिः स नः पशून् पातु सोऽस्मान् पातु तस्मै नमः ।
   एता वै देवता एतेषाम् पशूनामधिपतयस् 
   ताभ्यो वा एष आ वृश्च्यते यः पशुशीर्षाण्य् उपदधाति 
   हिरण्येष्टका उप दधाति ।
   एताभ्य एव देवताभ्यो नमस् करोति 
   ब्रह्मवादिनः 
VERSE: 2
   वदन्ति ।
   अग्नौ ग्राम्यान् पशून् प्र दधाति शुचारण्यानर्पयति किं तत उच् छिंषतीति 
   यद् धिरण्येष्टका उपदधात्यमृतं वै हिरण्यममृतेनैव ग्राम्येभ्यः पशुभ्यो भेषजं करोति नैनान् हिनस्ति 
   प्राणो वै प्रथमा स्वयमातृण्णा व्यानो द्वितीयाऽपानस् तृतीया ।
   अनु प्राण्यात् प्रथमां स्वयमातृण्णामुपधाय 
   प्राणेनैव प्राणं समर्धयति 
   व्यन्यात्  
VERSE: 3
   द्वितीयामुपधाय 
   व्यानेनैव व्यानं समर्धयति । 
   अपान्यात् तृतीयामुपधाय । 
   अपानेनैवापानं समर्धयति । 
   अथो प्राणैरेवैनं समिन्द्धे 
   भूर् भुवः सुवरिति स्वयमातृण्णा उप दधाति । 
   इमे वै लोकाः स्वयमातृण्णाः । 
   एताभिः खलु वै व्याहृतीभिः प्रजापतिः प्राजायत 
   यदेताभिर् व्याहृतीभिः स्वयमातृण्णा उपदधातीमान् एव लोकान् उपधायैषु  
VERSE: 4
   लोकेष्वधि प्र जायते ।
   प्राणाय व्यानायापानाय वाचे त्वा चक्षुषे त्वा तया देवतयाङ्गिरस्वद् ध्रुवा सीद । 
   अग्निना वै देवाः सुवर्गं लोकमजिगांसन् 
   तेन पतितुं नाशक्नुवन् 
   त एताश्चतस्रः स्वयमातृण्णा अपश्यन् 
   ता दिक्षूपादधत 
   तेन सर्वतश्चक्षुषा सुवर्गं लोकमायन् 
   यच् चतस्रः स्वयमातृण्णा दिक्षूपदधाति सर्वतश्चक्षुषैव तदग्निना यजमानः सुवर्गं लोकमेति ॥ 
5.5.6 अनुवाक 6
अह्नां रूपादीनामभिधानम्
VERSE: 1 अग्न आ याहि वीतये ।
   इत्याहाह्वतैवैनम् 
अग्निं दूतं वृणीमहे ।
   इत्याह हुत्वैवैनं वृणीते । 
अग्निनाग्निः समिध्यते ।
   इत्याह समिन्द्ध एवैनम् 
अग्निर् वृत्राणि जङ्घनत् ।
   इत्याह समिद्ध एवास्मिन्न् इन्द्रियं दधाति । 
अग्ने स्तोमम् मनामहे ।
इत्याह मनुत एवैनम् 
   एतानि वा अह्नां रूपाणि ॥ 
VERSE: 2
   अन्वहमेवैनं चिनुते । 
   अवाह्नां रूपाणि रुन्द्धे 
   ब्रह्मवादिनो वदन्ति 
   कस्मात् सत्याद् यातयाम्नीरन्या इष्टका अयातयाम्नी लोकम्पृणेत्य् ऐन्द्राग्नी हि बार्हस्पत्येति ब्रूयात् । 
   इन्द्राग्नी च हि देवानाम् बृहस्पतिश्चायातयामानः । 
   अनुचरवती भवति । 
   अजामित्वाय । 
   अनुष्टुभानु चरति । 
   आत्मा वै लोकम्पृणा प्राणोऽनुष्टुप् तस्मात् प्राणःसर्वाण्यङ्गान्यनु चरति 
  ता अस्य सूददोहसः 
VERSE: 3
   इत्याह 
   तस्मात् परुषिपरुषि रसः। 
   सोमं श्रीणन्ति पृश्नय इत्याह । 
   अन्नं वै पृश्न्यन्नमेवाव रुन्द्धे । 
   अर्को वा अग्निरर्कोऽन्नमन्नमेवाव रुन्द्धे 
   जन्मन् देवानां विशस् तृष्वा रोचने दिव इत्याह । 
   इमान् एवास्मै लोकाञ् ज्योतिष्मतः करोति 
   यो वा इष्टकानाम् प्रतिष्ठां वेद प्रत्येव तिष्ठति 
   तया देवतयाङ्गिरस्वद् ध्रुवा सीदेत्याह । 
  एषा वा इष्टकानाम् प्रतिष्ठा य एवं वेद प्रत्येव तिष्ठति ॥ 
5.5.7अनुवाक 7 यूपैकत्वादीनामभिधानम् VERSE: 1
   सुवर्गाय वा एष लोकाय चीयते यदग्निः। 
   वज्र एकादशिनी 
   यदग्नावेकादशिनीम् मिनुयाद् वज्रेणैनं सुवर्गाल् लोकादन्तर् दध्यात् । 
   यन् न मिनुयात् स्वरुभिः पशून् व्यर्धयेत् । 
   एकयूपम् मिनोति 
   नैनं वज्रेण सुवर्गाल् लोकादन्तर्दधाति न स्वरुभिः पशून् व्यर्धयति 
   वि वा एष इन्द्रियेण वीर्येणर्ध्यते योऽग्निं चिन्वन्नधिक्रामति । 
   ऐन्द्रिया  
VERSE: 2
   ऋचाऽऽक्रमणम् प्रतीष्टकामुप दध्यात् । 
   नेन्द्रियेण वीर्येण व्यृध्यते 
   रुद्रो वा एष यदग्निः ।
   तस्य तिस्रः शरव्याः प्रतीची तिरश्च्यनूची 
   ताभ्यो वा एष आ वृश्च्यते योऽग्निं चिनुते । 
   अग्निं चित्वा तिसृधन्वमयाचितम् ब्राह्मणाय दद्यात् 
   ताभ्य एव नमस् करोति । 
   अथो ताभ्य एवाऽऽत्मानं निष्क्रीणीते 
   यत् ते रुद्र पुरः  
VERSE: 3
   धनुस् तद् वातो अनु वातु ते 
   तस्मै ते रुद्र संवत्सरेण नमस् करोमि 
   यत् ते रुद्र दक्षिणा धनुस् तद् वातो अनु वातु ते 
   तस्मै ते रुद्र परिवत्सरेण नमस् करोमि 
   यत् ते रुद्र पश्चाद् धनुस् तद् वातो अनु वातु ते 
   तस्मै ते रुद्रेदावत्सरेण नमस् करोमि 
   यत् ते रुद्रोत्तराद् धनुस् तत् 
VERSE: 4
   वातो अनु वातु ते 
   तस्मै ते रुद्रेदुवत्सरेण नमस् करोमि 
   यत् ते रुद्रोपरि धनुस् तद् वातो अनु वातु ते 
   तस्मै ते रुद्र वत्सरेण नमस् करोमि 
   रुद्रो वा एष यदग्निः 
   स यथा व्याघ्रः क्रुद्धस् तिष्ठत्येवं वा एष एतर्हि 
   संचितमेतैरुप तिष्ठते 
   नमस्कारैरेवैनं शमयति 
   येऽग्नयः 
VERSE: 5
   पुरीष्याः प्रविष्टाः पृथिवीमनु । 
   तेषां त्वमस्य् उत्तमः प्र णो जीवातवे सुव ॥ 
   आपं त्वाग्ने मनसा । 
   आपं त्वाग्ने तपसा । 
   आपं त्वाग्ने दीक्षया । 
   आपं त्वाग्न उपसद्भिः । 
   आपं त्वाग्ने सुत्यया । 
   आपं त्वाग्ने दक्षिणाभिः । 
   आपं त्वाग्नेऽवभृथेन । 
0 आपं त्वाग्ने वशया । 1 आपं त्वाग्ने स्वगाकारेणेत्याह । 2 एषा वा अग्नेराप्तिस् 3 तयैवैनमाप्नोति ॥
5.5.8 अनुवाक 8
उपस्थानाद्यभिधानम्
VERSE: 1
   गायत्रेण पुरस्तादुप तिष्ठते प्राणमेवास्मिन् दधाति 
   बृहद्रथंतराभ्याम् पक्षाव् ओज एवास्मिन् दधाति । 
   ऋतुस्था यज्ञायज्ञियेन पुच्छम् ऋतुष्वेव प्रति तिष्ठति 
   पृष्ठैरुप तिष्ठते 
   तेजो वै पृष्ठानि 
   तेज एवास्मिन् दधाति 
   प्रजापतिरग्निमसृजत 
   सोऽस्मात् सृष्टः पराङ् ऐत् 
   तं वारवन्तीयेनावारयत तद् वारवन्तीयस्य वारवन्तीयत्वम् । 
  श्यैतेन श्येती अकुरुत तच् छ्यैतस्य श्यैतत्वम् ॥ 
VERSE: 2
   यद् वारवन्तीयेनोपतिष्ठते वारयत एवैनम् । 
   श्यैतेन श्येती कुरुते 
   प्रजापतेर् हृदयेनापिपक्षम् प्रत्य् उप तिष्ठते 
   प्रेमाणमेवास्य गच्छति 
   प्राच्या त्वा दिशा सादयामि गायत्रेण छन्दसाग्निना देवतयाग्नेः शीर्ष्णाग्नेः शिर उप दधामि 
   दक्षिणया त्वा दिशा सादयामि त्रैष्टुभेन छन्दसेन्द्रेण देवतयाग्नेः पक्षेणाग्नेः पक्षमुप दधामि 
   प्रतीच्या त्वा दिशा सादयामि ॥ 
VERSE: 3
   जागतेन छन्दसा सवित्रा देवतयाग्नेः पुच्छेनाग्नेः पुच्छमुप दधामि । 
   उदीच्या त्वा दिशा सादयाम्यानुष्टुभेन छन्दसा मित्रावरुणाभ्यां देवतयाग्नेः पक्षेणाग्नेः पक्षमुप दधामि । 
   ऊर्ध्वया त्वा दिशा सादयामि पाङ्क्तेन छन्दसा बृहस्पतिना देवतयाग्नेः पृष्ठेनाग्नेः पृष्ठमुप दधामि 
   यो वा अपात्मानमग्निं चिनुतेऽपात्मामुष्मिम्̐ लोके भवति 
   यः सात्मानं  चिनुते सात्मामुष्मिम्̐ लोके भवति । 
   आत्मेष्टका उप दधाति । 
   एष वा अग्नेरात्मा 
   सात्मानमेवाग्निं चिनुते 
   सात्मामुष्मिम्̐ लोके भवति य एवं वेद ॥ 
5.5.9 अनुवाक 9 आहुत्याद्यभिधानम् VERSE: 1 अग्न उदधे या त इषुर् युवा नाम तया नो मृड तस्यास् ते नमस् तस्यास् त उप जीवन्तो भूयास्म । अग्ने दुध्र गह्य किंशिल वन्य या त इषुर् युवा नाम तया नो मृड तस्यास् ते नमस् तस्यास् त उप जीवन्तो भूयास्म पञ्च वा एतेऽग्नयो यच् चितय उदधिरेव नाम प्रथमो दुध्रः
VERSE: 2
   द्वितीयो गह्यस् तृतीयः किंशिलश्चतुर्थो वन्यः पञ्चमस् तेभ्यो यदाहुतीर् न जुहुयादध्वर्युं च यजमानं च प्र दहेयुर्यदेता आहुतीर् जुहोति भागधेयेनैवैनाञ् छमयति नार्तिमार्छत्यध्वर्युर् न यजमानः । 
वाङ् म आसन् नसोः प्राणोऽक्ष्योश्चक्षुः कर्णयोः श्रोत्रम् बाहुवोर् बलमूरुवोर् ओजोऽरिष्टा विश्वान्यङ्गानि तनूः
VERSE: 3
   तनुवा मे सह नमस् ते अस्तु मा मा हिंसीः । 
अप वा एतस्मात् प्राणाः क्रामन्ति योऽग्निं चिन्वन्नधिक्रामति वाङ् म आसन् नसोः प्राणः ।
   इत्याह प्राणान् एवात्मन् धत्ते 
यो रुद्रो अग्नौ यो अप्सु य ओषधीषु यो रुद्रो विश्वा भुवनाऽऽविवेश तस्मै रुद्राय नमो अस्तु । आहुतिभागा वा अन्ये रुद्रा हविर्भागाः
VERSE: 4
   अन्ये शतरुद्रीयं हुत्वा गावीधुकं चरुमेतेन यजुषा चरमायामिष्टकायां नि दध्याद् भागधेयेनैवैनं शमयति तस्य त्वै शतरुद्रीयं हुतम् 
   इत्याहुर्यस्यैतदग्नौ क्रियत इति। 
वसवस् त्वा रुद्रैः पुरस्तात् पान्तु पितरस् त्वा यमराजानः पितृभिर् दक्षिणतः पान्त्वादित्यास् त्वा विश्वैर् देवैः पश्चात् पान्तु द्युतानस् त्वा मारुतो मरुद्भिरुत्तरतः पातु ।
VERSE: 5 देवास् त्वेन्द्रज्येष्ठा वरुणराजानोऽधस्ताच् चोपरिष्टाच् च पान्तु। न वा एतेन पूतो न मेध्यो न प्रोक्षितो यदेनमतः प्राचीनम् प्रोक्षति यत् संचितमाज्येन प्रोक्षति तेन पूतस् तेन मेध्यस् तेन प्रोक्षितः ॥
5.5.10 अनुवाक 10 सर्पाहुत्याद्यभिधानम् VERSE: 1 समीची नामासि प्राची दिक् (तुलनीय : शौ. अथर्ववेद 3.27.1)
   तस्यास् तेऽग्निरधिपतिरसितो रक्षिता 
   यश्चाधिपतिर्यश्च गोप्ता ताभ्यां नमस् तौ नो मृडयताम् । 
   ते यं द्विष्मो यश्च नो द्वेष्टि तं वां जम्भे दधामि । 
   ओजस्विनी नामासि दक्षिणा  दिक्  
   तस्यास् त इन्द्रोऽधिपतिः पृदाकुः। 
   प्राची नामासि प्रतीची  दिक्  
   तस्यास् ते  
VERSE: 2
   सोमोऽधिपतिः स्वजः । 
   अवस्थावा नामास्य् उदीची  दिक्
   तस्यास् ते वरुणोऽधिपतिस् तिरश्चराजिः । 
   अधिपत्नी नामासि बृहती   दिक् 
   तस्यास् ते बृहस्पतिरधिपतिः श्वित्रः । 
   वशिनी नामासीयं  दिक्  
   तस्यास् ते यमोऽधिपतिः कल्माषग्रीवो रक्षिता 
   यश्चाधिपतिर्यश्च गोप्ता ताभ्यां नमस् तौ नो मृडयताम् । 
   ते यं द्विष्मो यश्च  
VERSE: 3
   नो द्वेष्टि तं वां जम्भे दधामि । 
एता वै देवता अग्निं चितं रक्षन्ति
   ताभ्यो यदाहुतीर् न जुहुयादध्वर्युं च यजमानं च ध्यायेयुः । 
   यदेता आहुतीर् जुहोति भागधेयेनैवैनाञ् छमयति 
   नार्तिमार्छत्यध्वर्युर् न यजमानः । 
हेतयो नाम स्थ
   तेषां वः पुरो गृहाः । 
   अग्निर्व इषवः सलिलः । 
   निलिम्पा नाम  
VERSE: 4
   स्थ 
   तेषां वो दक्षिणा गृहाः 
   पितरो व इषवः सगरः । 
   वज्रिणो नाम स्थ 
   तेषां वः पश्चाद् गृहाः 
   स्वप्नो व इषवो गह्वरः । 
   अवस्थावानो नाम स्थ 
   तेषां व उत्तराद् गृहाः । 
   आपो व इषवः समुद्रः । 
  अधिपतयो नाम स्थ 
  तेषां व उपरि गृहाः । 
  वर्षं व इषवोऽवस्वान् 
   क्रव्या नाम स्थ पार्थिवाः 
   तेषां व इह गृहाः ॥ 
VERSE: 5
   अन्नं व इषवो निमिषो वातनामम् । 
   तेभ्यो वो नमस् 
   ते नो मृडयत 
   ते यं द्विष्मो यश्च नो द्वेष्टि तं वो जम्भे दधामि 
हुतादो वा अन्ये देवा अहुतादोऽन्ये
   तानग्निचिदेवोभयान् प्रीणाति 
   दध्ना मधुमिश्रेणैता आहुतीर् जुहोति 
   भागधेयेनैवैनान् प्रीणाति । 
   अथो खल्वाहुः । 
   इष्टका वै देवा अहुताद इति  
VERSE: 6
   अनुपरिक्रामं जुहोति । 
   अपरिवर्गमेवैनान् प्रीणाति । 
इमं स्तनमूर्जस्वन्तं धयापाम् प्रप्यातमग्ने सरिरस्य मध्ये । उत्सं जुषस्व मधुमन्तमूर्व समुद्रियं सदनमा विशस्व ॥ यो वा अग्निम् प्रयुज्य न विमुञ्चति यथाश्वो युक्तोऽविमुच्यमानः क्षुध्यन् पराभवत्येवमस्याग्निः परा भवति
   तम् पराभवन्तं यजमानोऽनु परा भवति 
   सोऽग्निं चित्वा लूक्षः  
VERSE: 7
   भवति । 
   इमं स्तनमूर्जस्वन्तं धयापामित्याज्यस्य पूर्णां स्रुचं जुहोति । 
   एष वा अग्नेर्विमोकः । 
   विमुच्यैवास्मा अन्नमपि दधाति 
   तस्मादाहुर्यश्चैवं वेद यश्च न 
   सुधायं ह वै वाजी सुहितो दधातीति । 
   अग्निर्वाव वाजी 
   तमेव तत् प्रीणाति 
   स एनम् प्रीतः प्रीणाति वसीयान् भवति ॥ 
5.5.11 अनुवाक 11 अश्वमेधशेषभूतप्रथमपशुसंघविधिः VERSE: 1
   इन्द्राय राज्ञे सूकरः । 
   वरुणाय राज्ञे कृष्णः । 
   यमाय राज्ञ ऋश्यः। 
   ऋषभाय राज्ञे गवयः 
   शार्दूलाय राज्ञे गौरः 
   पुरुषराजाय मर्कटः 
   क्षिप्रश्येनस्य वर्तिका 
   नीलङ्गोः क्रिमिः
   सोमस्य राज्ञः कुलुङ्गः
  सिन्धोः शिंशुमारः ।
  हिमवतो हस्ती ॥
5.5.12 अनुवाक 12 अश्वमेधशेषभूतद्वितीय पशुसंघविधिः VERSE: 1
   मयुः प्राजापत्यः ।
   ऊलो हलीक्ष्णो वृषदंशस् ते धातुः
   सरस्वत्यै शारिः श्येता पुरुषवाक् ।
   सरस्वते शुकः श्येतः पुरुषवाक् ।
   आरण्योऽजो नकुलः शका ते पौष्णाः ।
   वाचे क्रौञ्चः ॥
5.5.13 अनुवाक 13 अश्वमेधशेषभूततृतीयपशुसंघविधिः VERSE: 1
   अपां नप्त्रे जषः ।
   नाक्रो मकरः कुलीकयस् तेऽकूपारस्य
   वाचे पैङ्गराजः ।
   भगाय कुषीतकः ।
   आती वाहसो दर्विदा ते वायव्याः ।
   दिग्भ्यश्चक्रवाकः ॥
5.5.14 अनुवाक 14 अश्वमेधशेषभूतचतु्र्थपशुसंघविधिः
VERSE: 1
   बलायाजगरः । 
   आखुः सृजया शयण्डकस् ते मैत्राः । 
   मृत्यवेऽसितः ।
   मन्यवे स्वजः
   कुम्भीनसः पुष्करसादो लोहिताहिस् ते त्वाष्ट्राः
   प्रतिश्रुत्कायै वाहसः ॥
5.5.15 अनुवाक 15 अश्वमेधशेषभूतपञ्चमपशुसंघविधिः
VERSE: 1
   पुरुषमृगश्चन्द्रमसे 
   गोधा कालका दार्वाघाटस् ते वनस्पतीनाम् 
   एण्यह्ने कृष्णो रात्रियै 
   पिकः क्ष्विङ्का नीलशीर्ष्णी तेऽर्यम्णे 
   धातुः कत्कटः ॥ 
5.5.16 अनुवाक 16
अश्वमेधशेषभूतषष्ठपशुसंघविधिः
VERSE: 1
   सौरी बलाका । 
   ऋश्यो मयूरः श्येनस् ते गन्धर्वाणाम् । 
   वसूनां कपिञ्जलः । 
   रुद्राणां तित्तिरिः । 
   रोहित् कुण्डृणाची गोलत्तिका ता अप्सरसाम् 
   अरण्याय सृमरः ॥ 
5.5.17 अनुवाक 17 अश्वमेधशेषभूतसप्तमपशुसंघविधिः
VERSE: 1
   पृषतो वैश्वदेवः 
   पित्वो न्यङ्कुः कशस् तेऽनुमत्यै । 
   अन्यवापोऽर्धमासानाम् 
   मासां कश्यपः 
   क्वयिः कुटरुर् दात्यौहस् ते सिनीवाल्यै 
   बृहस्पतये शित्पुटः ॥ 
5.5.18 अनुवाक 18 अश्वमेधशेषभूताष्टमपशुसंघविधिः
VERSE: 1
   शका भौमी 
   पाङ्क्त्राः कशो मान्थीलवस् ते पितृणाम् 
   ऋतूनां जहका 
   संवत्सराय लोपा 
   कपोत उलूकः शशस् ते नैर्ऋताः 
   कृकवाकुः सावित्रः ॥ 
5.5.19 अनुवाक 19
अश्वमेधशेषभूतनवमपशुसंघविधिः
VERSE: 1
   रुरू रौद्रः 
   कृकलासः शकुनिः पिप्पका ते शरव्यायै 
   हरिणो मारुतः । 
   ब्रह्मणे शार्गः 
   तरक्षुः कृष्णः श्वा चतुरक्षो गर्दभस् त इतरजनानाम् 
   अग्नये धूङ्क्ष्णा ॥ 
5.5.20 अनुवाक 20 अश्वमेधशेषभूतदशमपशुसंघविधिः
VERSE: 1
   अलज आन्तरिक्षः । 
   उद्रो मद्गुः प्लवस् तेऽपाम् 
   अदित्यै हंससाचिः । 
   इन्द्राण्यै कीर्शा 
   गृध्रः शितिकक्षी वार्ध्राणसस् ते दिव्याः । 
   द्यावापृथिव्या श्वावित् ॥ 
5.5.21 अनुवाक 21 अश्वमेधशेषभूतएकादशपशुसंघविधिः
VERSE: 1
   सुपर्णः पार्जन्यः । 
   हंसो वृको वृषदंशस् त ऐन्द्राः । 
   अपामुद्रः । 
   अर्यम्णे लोपाशः 
   सिंहो नकुलो व्याघ्रस् ते महेन्द्राय 
   कामाय परस्वान् ॥ 
5.5.22 अनुवाक 22
अश्वमेधशेषभूतप्रथमग्राम्यपशुसंघविधिः
VERSE: 1
   आग्नेयः कृष्णग्रीवः 
   सारस्वती मेषी 
   बभ्रुः सौम्यः 
   पौष्णः श्यामः 
   शितिपृष्ठो बार्हस्पत्यः 
   शिल्पो वैश्वदेवः । 
   ऐन्द्रोऽरुणः । 
   मारुतः कल्माषः । 
   ऐन्द्राग्नः संहितः । 
  अधोरामः सावित्रः । 
  वारुणः पेत्वः ॥ 
5.5.23 अनुवाक 23 अश्वमेधशेषभूतद्वितीयं ग्राम्यपशुसंघविधिः
VERSE: 1
   अश्वस् तूपरो गोमृगस् ते प्राजापत्याः । 
   आग्नेयौ कृष्णग्रीवौ 
   त्वाष्ट्रौ लोमशसक्थौ 
   शितिपृष्ठौ बार्हस्पत्यौ 
   धात्रे पृषोदरः 
   सौर्यो बलक्षः पेत्वः ॥ 
5.5.24अनुवाक 24 अश्वमेधशेषभूततृतीयग्राम्यपशुसंघविधिः
VERSE: 1
   अग्नयेऽनीकवते रोहिताञ्जिरनड्वान् 
   अधोरामौ सावित्रौ 
   पौष्णौ रजतनाभी 
   वैश्वदेवौ पिशंगौ तूपरौ 
   मारुतः कल्माषः । 
   आग्नेयः कृष्णोऽजः 
   सारस्वती मेषी 
   वारुणः कृष्ण एकशितिपात् पेत्वः ॥ 

5.6 प्रपाठक: 6 5.6.1 अनुवाक 1
कुम्भेष्टकामन्त्रणार्थमन्त्राभिधानम्
VERSE: 1 हिरण्यवर्णाः शुचयः पावका यासु जातः कश्यपो यास्विन्द्रः । अग्निं गर्भं दधिरे विरूपास् ता न आपः शं स्योना भवन्तु ॥ यासां राजा वरुणो याति मध्ये सत्यानृते अवपश्यञ् जनानाम् । मधुश्चुतः शुचयो याः पावकास् ता न आपः शं स्योना भवन्तु ॥ यासां देवा दिवि कृण्वन्ति भक्षं या अन्तरिक्षे बहुधा भवन्ति । याः पृथिवीम् पयसोन्दन्ति
VERSE: 2
   शुक्रास् ता न आपः शं स्योना भवन्तु ॥ 
शिवेन मा चक्षुषा पश्यतापः शिवया तनुवोऽप स्पृशत त्वचम् मे । सर्वां अग्नींरप्सुषदो हुवे वो मयि वर्चो बलमोजो नि धत्त ॥ यददः सम्प्रयतीरहावनदता हते । तस्मादा नद्यो नाम स्थ ता वो नामानि सिन्धवः ॥ यत् प्रेषिता वरुणेन ताः शीभं समवल्गत ।
VERSE: 3
   तदाप्नोद् इन्द्रो वो यतीस् तस्मादापो अनु स्थन ॥ 
अपकामं स्यन्दमाना अवीवरत वो हिकम् । इन्द्रो वः शक्तिभिर् देवीस् तस्माद् वार् णाम वो हितम् ॥ एको देवो अप्यतिष्ठत् स्यन्दमाना यथावशम् । उदानिषुर् महीरिति तस्मादुदकमुच्यते ॥ आपो भद्रा घृतमिदाप आसुरग्नीषोमौ बिभ्रत्याप इत् ताः । तीव्रो रसो मधुपृचाम् ॥
VERSE: 4
   अरंगम आ मा प्राणेन सह वर्चसा गन् ॥ 
आद् इत् पश्याम्युत वा शृणोम्या मा घोषो गच्छति वाङ् न आसाम् । मन्ये भेजानो अमृतस्य तर्हि हिरण्यवर्णा अतृपं यद् वः ॥ आपो हि ष्ठा मयोभुवस् ता न ऊर्जे दधातन । महे रणाय चक्षसे ॥ यो वः शिवतमो रसस् तस्य भाजयतेह नः । उशतीरिव मातरः ॥ तस्मा अरं गमाम वो यस्य क्षयाय जिन्वथ । आपो जनयथा च नः ॥ दिवि श्रयस्वान्तरिक्षे यतस्व पृथिव्या सम् भव ब्रह्मवर्चसमसि ब्रह्मवर्चसाय त्वा ॥
5.6.2 अनुवाक 2 कुम्भेष्टकोपधानविधिः VERSE: 1
   अपां ग्रहान् गृह्णाति । 
   एतद् वाव राजसूयं यदेते ग्रहाः सवोऽग्निः । 
   वरुणसवो राजसूयमग्निसवश्चित्यः 
   ताभ्यामेव सूयते । 
   अथो उभावेव लोकावभि जयति यश्च राजसूयेनेजानस्य यश्चाग्निचिते । 
   आपो भवन्ति । 
   आपो वा अग्नेर् भ्रातृव्याः । 
   यदपोऽग्नेरधस्तादुपदधाति भ्रातृव्याभिभूत्यै 
   भवत्यात्मना परास्य भ्रातृव्यो भवति । 
   अमृतम्  
VERSE: 2
   वा आपः 
   तस्मादद्भिरवतान्तमभि षिञ्चन्ति 
   नार्तिमार्छति सर्वमायुरेति यस्यैता उपधीयन्ते य उ चैना एवं वेद । 
   अन्नं वा आपः 
   पशव आपः । 
   अन्नम् पशवः । 
   अन्नादः पशुमान् भवति यस्यैता उपधीयन्ते य उ चैना एवं वेद 
   द्वादश भवन्ति 
   द्वादश मासाः संवत्सरः 
  संवत्सरेनैवास्मै  
VERSE: 3
   अन्नमव रुन्द्धे 
   पात्राणि भवन्ति 
   पात्रे वा अन्नमद्यते 
   सयोन्येवान्नमव रुन्द्धे । 
   आ द्वादशात् पुरुषादन्नमत्त्यथो पात्रान् न छिद्यते यस्यैता उपधीयन्ते य उ चैना एवं वेद 
   कुम्भाश्च कुम्भीश्च मिथुनानि भवन्ति 
   मिथुनस्य प्रजात्यै 
   प्र प्रजया पशुभिर् मिथुनैर् जायते यस्यैता उपधीयन्ते य उ  
VERSE: 4
   चैना एवं वेद 
   शुग् वा अग्निः 
   सोऽध्वर्युं यजमानम् प्रजाः शुचार्पयति 
   यदप उपदधाति शुचमेवास्य शमयति 
   नार्तिमार्छत्यध्वर्युर् न यजमानः शाम्यन्ति प्रजा यत्रैता उपधीयन्ते । 
   अपां वा एतानि हृदयानि यदेता आपः । 
   यदेता अप उपदधाति दिव्याभिरेवैनाः सं सृजति वषुकः पर्जन्यः  
VERSE: 5
   भवति 
   यो वा एतासामायतनं क्लृप्तिं वेदायतनवान् भवति कल्पतेऽस्मै । 
   अनुसीतमुप दधाति । 
   एतद् वा आसामायतनमेषा क्लृप्तिः । 
   य एवं वेदायतनवान् भवति कल्पतेऽस्मै 
   द्वंद्वमन्या उप दधाति चतस्रो मध्ये धृत्यै । 
   अन्नं वा इष्टकाः । 
   एतत् खलु वै साक्षादन्नं यदेष चरुः । 
   यदेतं चरुमुपदधाति साक्षात्  
VERSE: 6
   एवास्मा अन्नमव रुन्द्धे 
   मध्यत उप दधाति 
   मध्यत एवास्मा अन्नं दधाति 
   तस्मान् मध्यतोऽन्नमद्यते 
   बार्हस्पत्यो भवति 
   ब्रह्म वै देवानाम् बृहस्पतिः । 
   ब्रह्मणैवास्मा अन्नमव रुन्द्धे 
   ब्रह्मवर्चसमसि ब्रह्मवर्चसाय त्वेत्याह 
   तेजस्वी ब्रह्मवर्चसी भवति यस्यैष उपधीयते य उ चैनमेवं वेद ॥ 
5.6.3 अनुवाक 3 भूतेष्टकाद्यभिधानविधिः VERSE: 1
   भूतेष्टका उप दधाति । 
   अत्रात्र वै मृत्युर् जायते 
   यत्रयत्रैव मृत्युर् जायते तत एवैनमव यजते 
   तस्मादग्निचित् सर्वमायु एति सर्वे ह्यस्य मृत्यवोऽवेष्टाः 
   तस्मादग्निचिन् नाभिचरितवै प्रत्यग् एनमभिचारः स्तृणुते 
   सूयते वा एष योऽग्निं चिनुते 
   देवसुवामेतानि हवींषि भवन्ति । 
   एतावन्तो वै देवानां सवाः 
   त एव  
VERSE: 2
   अस्मै सवान् प्र यच्छन्ति 
   त एनं सुवन्ते 
   सवोऽग्निर्वरुणसवो राजसूयम् ब्रह्मसवश्चित्यः । 
   देवस्य त्वा सवितुः प्रसव इत्याह 
   सवितृप्रसूत एवैनम् ब्रह्मणा देवताभिरभि षिञ्चति । 
   अन्नस्यान्नस्याभि षिञ्चति । 
   अन्नस्यान्नस्यावरुद्ध्यै 
   पुरस्तात् प्रत्यञ्चमभि षिञ्चति 
   पुरस्ताद् धि प्रतीचीनमन्नमद्यते 
   शीर्षतोऽभि षिञ्चति 
   शीर्षतो ह्यन्नमद्यते । 
  आ मुखादन्ववस्रावयति ॥ 
VERSE: 3
   मुखत एवास्मा अन्नाद्यं दधाति । 
   अग्नेस् त्वा साम्राज्येनाभि षिञ्चामीत्याह । 
   एष वा अग्नेः सवः 
   तेनैवैनमभि षिञ्चति 
   बृहस्पतेस् त्वा साम्राज्येनाभि षिञ्चामीत्याह 
   ब्रह्म वै देवानाम् बृहस्पतिः । 
   ब्रह्मणैवैनमभि षिञ्चति । 
   इन्द्रस्य त्वा साम्राज्येनाभि षिञ्चामीत्याह । 
   इन्द्रियमेवास्मिन्न् उपरिष्टाद् दधाति । 
   एतत्  
VERSE: 4
   वै राजसूयस्य रूपम् । 
   य एवं विद्वानग्निं चिनुत उभावेव लोकावभि जयति यश्च राजसूयेनेजानस्य यश्चाग्निचितः । 
   इन्द्रस्य सुषुवाणस्य दशधेन्द्रियं वीर्यम् परापतत् 
   तद् देवाः सौत्रामण्या समभरन् । 
   सूयते वा एष योऽग्निं चिनुते । 
   अग्निं चित्वा सौत्रामण्या यजेतेन्द्रियमेव वीर्यं सम्भृत्यात्मन् धत्ते ॥ 
5.6.4 अनुवाक 4 होमाभिधानम् VERSE: 1
   सजूरब्दोऽयावभिः 
   सजूरुषा अरुणीभिः 
   सजूः सूर्य एतशेन 
   सजोषावश्विना दंसोभिः 
   सजूरग्निर् वैश्वानर इडाभिः । 
   घृतेन स्वाहा 
   संवत्सरो वा अब्दः । 
   मासा अयावाः । 
   उषा अरुणी 
  सूर्य एतशः । 
   इमे अश्विना 
  संवत्सरोऽग्निर् वैश्वानरः 
  पशव इडा 
  पशवो घृतम् । 
 संवत्सरम् पशवोऽनु प्र जायन्ते 
   संवत्सरेणैवास्मै पशून् प्र जनयति 
  दर्भस्तम्बे जुहोति 
   यत् 
VERSE: 2
   वा अस्या अमृतं यद् वीर्यं तद् दर्भाः 
   तस्मिञ् जुहोति 
   प्रैव जायतेऽन्नादो भवति यस्यैवं जुह्वति । 
   एता वै देवता अग्नेः पुरस्ताद्भागाः 
   ता एव प्रीणाति । 
   अथो चक्षुरेवाग्नेः पुरस्तात् प्रति दधाति । 
   अनन्धो भवति य एवं वेद । 
   आपो वा इदमग्रे सलिलमासीत् 
   स प्रजापतिः पुष्करपर्णे वातो भूतोऽलेलायत् 
  सः  
VERSE: 3
   प्रतिष्ठां नाविन्दत 
   स एतदपां कुलायमपश्यत् 
   तस्मिन्नग्निमचिनुत 
   तद् इयमभवत् 
   ततो वै स प्रत्यतिष्ठत् । 
   याम् पुरस्तादुपादधात् तच् छिरोऽभवत् सा प्राची  दिग्  
   यां दक्षिणत उपादधात् स दक्षिणः पक्षोऽभवत् सा दक्षिणा  दिग् 
   याम् पश्चादुपादधात् तत् पुच्छमभवत् सा प्रतीची  दिग्  
   यामुत्तरत उपादधात्  
VERSE: 4
   स उत्तरः पक्षोऽभवत् सोदीची  दिग्  
   यामुपरिष्टादुपादधात् तत् पृष्ठमभवत् सोर्ध्वा  दिग्  
   इयम् वा अग्निः पञ्चेष्टकः 
   तस्माद् यदस्यां खनन्त्यभीष्टकां तृन्दन्त्यभि शर्कराम् । 
   सर्वा वा इयं वयोभ्यो नक्तं दृशे दीप्यते 
   तस्माद् इमां वयांसि नक्तं नाध्यासते 
   य एवं विद्वानग्निं चिनुते प्रत्येव 
VERSE: 5
   तिष्ठत्यभि दिशो जयति । दे
   आग्नेयो वै ब्राह्मणः 
   तस्माद् ब्राह्मणाय सर्वासु दिक्ष्वर्धुकम् । 
   स्वामेव तद् दिशमन्वेति । 
   अपां वा अग्निः कुलायम् । 
   तस्मादापोऽग्निं हारुकाः 
   स्वामेव तद् योनिम् प्र विशन्ति ॥ 
5.6.5 अनुवाक 5 केषांचिद् हविषामभिधानम् VERSE: 1
   संवत्सरमुख्यम् भृत्वा द्वितीये संवत्सर आग्नेयमष्टाकपालं निर्वपेदैन्द्रमेकादशकपालं वैश्वदेवं द्वादशकपालम् बार्हस्पत्यं चरुं वैष्णवं त्रिकपालम् । 
   तृतीये संवत्सरेऽभिजिता यजेत 
   यदष्टाकपालो भवत्यष्टाक्षरा गायत्र्याग्नेयं गायत्रम् प्रातःसवनम् 
   प्रातःसवनमेव तेन दाधार गायत्रीं छन्दः । 
   यदेकादशकपालो भवत्येकादशाक्षरा त्रिष्टुग् ऐन्द्रं त्रैष्टुभम् माध्यंदिनं सवनम् 
   माध्यंदिनमेव सवनं तेन दाधार त्रिष्टुभम्  
VERSE: 2
   छन्दः । 
   यद् द्वादशकपालो भवति द्वादशाक्षरा जगती वैश्वदेवं जागतं तृतीयसवनम् । 
   तृतीयसवनमेव तेन दाधार जगतीं छन्दः । 
   यद् बार्हस्पत्यश्चरुर् भवति ब्रह्म वै देवानाम् बृहस्पतिः । 
   ब्रह्मैव तेन दाधार 
   यद् वैष्णवस् त्रिकपालो भवति यज्ञो वै विष्णुः । 
   यज्ञमेव तेन दाधार 
   यत् तृतीये संवत्सरेऽभिजिता यजतेऽभिजित्यै 
   यत् संवत्सरमुख्यम् बिभर्तीममेव 
VERSE: 3
   तेन लोकं स्पृणोति 
   यद् द्वितीये संवत्सरेऽग्निं चिनुतेऽन्तरिक्षमेव तेन स्पृणोति 
   यत् तृतीये संवत्सरे यजतेऽमुमेव तेन लोकं स्पृणोति । 
   एतं वै पर  आट्णारः कक्षीवां औशिजो वीतहव्यः श्रायसस् त्रसदस्युः पौरुकुत्स्यः प्रजाकामा अचिन्वत 
   ततो वै ते सहस्रंसहस्रम् पुत्रानविन्दन्त 
   प्रथते प्रजया पशुभिस् ताम् मात्रामाप्नोति यां तेऽगच्छन् य एवं विद्वानग्निं चिनुते ॥ 
5.6.6 अनुवाक 6 पूर्वोक्तविधिप्रशंसा VERSE: 1
   प्रजापतिरग्निमचिनुत 
   स क्षुरपविर् भूत्वातिष्ठत् 
   तं देवा बिभ्यतो नोपायन् 
   ते छन्दोभिरात्मानं छादयित्वोपायन् 
   तच् छन्दसां छन्दस्त्वम् 
   ब्रह्म वै छन्दांसि 
   ब्रह्मण एतद् रूपं यत् कृष्णाजिनम् । 
   कार्ष्णी उपानहावुप मुञ्चते छन्दोभिरेवात्मानं छादयित्वाग्निमुप चरत्यात्मनोऽहिंसायै 
   देवनिधिर्वा एष नि धीयते यदग्निः ॥ 
VERSE: 2
   अन्ये वा वै निधिमगुप्तं विन्दन्ति न वा प्रति प्र जानाति । 
   उखामा क्रामत्यात्मानमेवाधिपां कुरुते गुप्त्यै । 
   अथो खल्वाहुः । 
   नाक्रम्येति 
   नैर्ऋत्य् उखा यदाक्रामेन् निर्ऋत्या आत्मानमपि दध्यात् तस्मान् नाक्रम्या 
   पुरुषशीर्षमुप दधाति गुप्त्यै । 
   अथो यथा ब्रूयात् । 
   एतन् मे गोपायेति तादृग् एव तत् ॥ 
VERSE: 3
   प्रजापतिर्वा अथर्वा । 
   अग्निरेव दध्यङ्ङ् आथर्वणस् 
   तस्येष्टका अस्थानि । 
   एतं ह वाव तद् ऋषिरभ्यनूवाच । 
   इन्द्रो दधीचो अस्थभिरिति 
   यद् इष्टकाभिरग्निं चिनोति सात्मानमेवाग्निं चिनुते 
   सात्मामुष्मिम्̐ लोके भवति य एवं वेद 
   शरीरं वा एतदग्नेर्यच् चित्य आत्मा वैश्वानरः । 
   यच् चिते वैश्वानरं जुहोति शरीरमेव संस्कृत्य 
VERSE: 4
   अभ्यारोहति 
   शरीरं वा एतद् यजमानः संस् कुरुते यदग्निं चिनुते 
   यच् चिते वैश्वानरं जुहोति शरीरमेव संस्कृत्यात्मनाभ्यारोहति 
   तस्मात् तस्य नावद्यन्ति जीवन्न् एव देवानप्येति 
   वैश्वानर्यर्चा पुरीषमुप दधाति । 
   इयं वा अग्निर् वैश्वानरस् 
   तस्यैषा चितिर्यत् पुरीषम् 
   अग्निमेव वैश्वानरं चिनुते । 
   एषा वा अग्नेः प्रिया तनूर्यद् वैश्वानरः 
   प्रियामेवास्य तनुवमव रुन्द्धे ॥ 
5.6.7 अनुवाक 7 दीक्षाविकल्पविधिः VERSE: 1
   अग्नेर् वै दीक्षया देवा विराजमाप्नुवन् 
   तिस्रो रात्रीर् दीक्षितः स्यात् 
   त्रिपदा { विराट् ^ विराज् } 
   विराजमाप्नोति 
   षड् रात्रीर् दीक्षितः स्यात् 
   षड् वा ऋतवः संवत्सरः 
   संवत्सरो { विराड् ^ विराज् } 
   विराजमाप्नोति 
   दश रात्रीर् दीक्षितः स्यात् । 
0 दशाक्षरा { विराड् ^ विराज् } 1 विराजमाप्नोति 2 द्वादश रात्रीर् दीक्षितः स्यात् । 3 द्वादश मासाः संवत्सरः 4 संवत्सरो { विराड् ^ विराज् } 5 विराजमाप्नोति 6 त्रयोदश रात्रीर् दीक्षितः स्यात् 7 त्रयोदश
VERSE: 2
   मासाः संवत्सरः॥ 
   संवत्सरो { विराड् ^ विराज् } 
   पञ्चदश रात्रीर् दीक्षितः स्यात् 
   पञ्चदश वा अर्धमासस्य रात्रयः । 
   अर्धमासशः संवत्सर आप्यते 
   संवत्सरो { विराड् ^ विराज् } 
   विराजमाप्नोति 
   सप्तदश रात्रीर् दीक्षितः स्यात् । 
   द्वादश मासाः पञ्चर्तवः स संवत्सरः 
   संवत्सरो { विराड् ^ विराज् } 
   विराजमाप्नोति 
  चतुर्विंशतिं रात्रीर् दीक्षितः स्यात् । 
   चतुर्विंशतिरर्धमासाः संवत्सरः 
   संवत्सरो { विराड् ^ विराज् } 
  विराजमाप्नोति 
   त्रिंशतं रात्रीर् दीक्षितः स्यात् ॥ 
VERSE: 3
   त्रिंशदक्षरा { विराड् ^ विराज् } 
   विराजमाप्नोति 
   मासं दीक्षितः स्यात् । 
   यो मासः स संवत्सरः 
   संवत्सरो { विराड् ^ विराज् } 
   विराजमाप्नोति 
   चतुरो मासो दीक्षितः स्यात् । 
   चतुरो वा एतम् मासो वसवोऽबिभरुस् ते पृथिवीमाऽजयन् गायत्रीं छन्दः । 
   अष्टौ रुद्रास् तेऽन्तरिक्षमाऽजयन् त्रिष्टुभं छन्दः । 
   द्वादशादित्यास् ते दिवमाऽजयञ् जगतीं छन्दस् 
   ततो वै ते व्यावृतमगच्छञ् छ्रैष्ठ्यं देवानाम् । 
   तस्माद् द्वादश मासो भृत्वाग्निं चिन्वीत 
   द्वादश मासाः संवत्सरः 
   संवत्सरोऽग्निश्चित्यस् 
   तस्याहोरात्राणीष्टकाः । 
  आप्तेष्टकमेनं चिनुतेऽथो व्यावृतमेव गच्छति श्रैष्ठ्यं समानानाम् ॥ 
5.6.8 अनुवाक 8 अन्वारोहणाद्यभिधानम् VERSE: 1 सुवर्गाय वा एष लोकाय चीयते यदग्निस्
   तं यन् नान्वारोहेत् सुवर्गाल् लोकाद् यजमानो हीयेत 
   पृथिवीमाक्रमिषम् प्राणो मा मा हासीत् । 
   अन्तरिक्षमाक्रमिषम् प्रजा मा मा हासीत् । 
   दिवमाक्रमिषं सुवरगन्म । 
   इत्याह । 
   एष वा अग्नेरन्वारोहस् 
   तेनैवैनमन्वारोहति 
   सुवर्गस्य लोकस्य समष्ट्यै 
यत् पक्षसम्मिताम् मिनुयात् ।
VERSE: 2
   कनीयांसं यज्ञक्रतुमुपेयात् पापीयस्यस्यात्मनः प्रजा स्यात् । 
   वेदिसम्मिताम् मिनोति 
   ज्यायांसमेव यज्ञक्रतुमुपैति 
   नास्यात्मनः पापीयसी प्रजा भवति 
साहस्रं चिन्वीत प्रथमं चिन्वानः
   सहस्रसम्मितो वा अयं लोकः । 
   इममेव लोकमभि जयति 
   द्विषाहस्रं चिन्वीत द्वितीयं चिन्वानः । 
   द्विषाहस्रं वा अन्तरिक्षम् 
0 अन्तरिक्षमेवाभि जयति 1 त्रिषाहस्रं चिन्वीत तृतीयं चिन्वानः ॥
VERSE: 3
   त्रिषाहस्रो वा असौ लोकोऽमुमेव लोकमभि जयति 
जानुदघ्नं चिन्वीत प्रथमं चिन्वानः ।
   गायत्रियैवेमं लोकमभ्यारोहति 
   नाभिदघ्नं चिन्वीत द्वितीयं चिन्वानस् 
   त्रिष्टुभैवान्तरिक्षमभ्यारोहति 
   ग्रीवदघ्नं चिन्वीत तृतीयं चिन्वानः । 
   जगत्यैवामुं लोकमभ्यारोहति 
नाग्निं चित्वा रामामुपेयादयोनौ रेतो धास्यामीति
   न द्वितीयं चित्वान्यस्य स्त्रियम्  
VERSE: 4
   उपेयात् । 
   न तृतीयं चित्वा कां चनोपेयात् । 
   रेतो वा एतन् नि धत्ते यदग्निं चिनुते 
   यदुपेयाद् रेतसा व्यृध्येत । 
   अथो खल्वाहुः । 
   अप्रजस्यं तद् यन् नोपेयाद् इति 
   यद् रेतःसिचावुपदधाति ते एव यजमानस्य रेतो बिभृतस् 
   तस्मादुपेयाद् रेतसोऽस्कन्दाय 
त्रीणि वाव रेतांसि पिता पुत्रः पौत्रः ॥
VERSE: 5
   यद् द्वे रेतःसिचावुपदध्याद् रेतोऽस्य वि छिन्द्यात् 
   तिस्र उप दधाति रेतसः संतत्यै । 
   इयं वाव प्रथमा रेतःसिग् वाग् वा इयं तस्मात् पश्यन्तीमाम् पश्यन्ति वाचं वदन्तीम् 
   अन्तरिक्षं द्वितीया प्राणो वा अन्तरिक्षं तस्मान् नान्तरिक्षम् पश्यन्ति न प्राणम् 
   असौ तृतीया चक्षुर्वा असौ तस्मात् पश्यन्त्यमूम् पश्यन्ति चक्षुः । 
   यजुषेमां च  
VERSE: 6
   अमूंचोप दधाति मनसा मध्यमाम् 
   एषां लोकानां क्लृप्त्यै । 
   अथो प्राणानाम् 
इष्टो यज्ञो भृगुभिराशीर्दा वसुभिस् तस्य त इष्टस्य वीतस्य द्रविणेह भक्षीयेत्याह
   स्तुतशस्त्रे एवैतेन दुहे 
   पिता मातरिश्वाऽछिद्रा पदा धा अछिद्रा उशिजः पदाऽनु तक्षुः सोमो विश्वविन् नेता नेषद् बृहस्पतिरुक्थामदानि शंसिषद् इत्याह । 
   एतद् वा अग्नेरुक्थम् । 
   तेनैवैनमनु शंसति ॥ 
5.6.9 अनुवाक 9 आसन्द्याद्यभिधानम् VERSE: 1 सूयते वा एषोऽग्नीनां य उखायाम् भ्रियते
   यदधः सादयेद् गर्भाः प्रपादुकाः स्युः । 
   अथो यथा सवात् प्रत्यवरोहति तादृग् एव तत् । 
   आसन्दी सादयति गर्भाणां धृत्या अप्रपादाय । 
   अथो सवमेवैनं करोति 
गर्भो वा एष यदुख्यो योनिः शिक्यम् ।
   यच् छिक्यादुखां निरूहेद् योनेर् गर्भं निर् हण्यात् 
   षड्-उद्यामं शिक्यम् भवति 
   षोढाविहितो वै 
VERSE: 2
   पुरुष आत्मा च शिरश्च चत्वार्यङ्गानि । 
   आत्मन्न् एवैनम् बिभर्ति 
प्रजापतिर्वा एष यदग्निस्
   तस्योखा चोलूखलं च स्तनौ 
   तावस्य प्रजा उप जीवन्ति 
   यदुखां चोलूखलं चोपदधाति ताभ्यामेव यजमानोऽमुष्मिम्̐ लोकेऽग्निं दुहे 
संवत्सरो वा एष यदग्निस्
   तस्य त्रेधाविहिता इष्टकाः प्राजापत्या वैष्णवीः ॥ 
VERSE: 3
   वैश्वकर्मणीः । 
   अहोरात्राण्येवास्य प्राजापत्याः । 
   यदुख्यम् बिभर्ति प्राजापत्या एव तदुप धत्ते 
   यत् समिध आदधाति वैष्णवा वै वनस्पतयः । 
   वैष्णवीरेव तदुप धत्ते 
   यद् इष्टकाभिरग्निं चिनोतीयं वै विश्वकर्मा 
   वैश्वकर्मणीरेव तदुप धत्ते 
   तस्मादाहुस् 
   त्रिवृदग्निरिति 
तं वा एतं यजमान एव चिन्वीत
   यदस्यान्यश्चिनुयाद् यत् तं दक्षिणाभिर् न राधयेदग्निमस्य वृञ्जीत 
   योऽस्याग्निं चिनुयात् तं दक्षिणाभी राधयेत् । 
   अग्निमेव तत् स्पृणोति ॥ 
5.6.10 अनुवाक 10
बहुधा चयनप्रशंसा
VERSE: 1
   प्रजापतिरग्निमचिनुतर्तुभिः संवत्सरम् । 
   वसन्तेनैवास्य पूर्वार्धमचिनुत 
   ग्रीष्मेण दक्षिणम् पक्षम् । 
   वर्षाभिः पुच्छम् । 
   शरदोत्तरम् पक्षम् । 
   हेमन्तेन मध्यम् 
   ब्रह्मणा वा अस्य तत् पूर्वार्धमचिनुत 
   क्षत्रेण दक्षिणम् पक्षम् 
   पशुभिः पुच्छम् । 
  विशोत्तरम् पक्षम् 
  आशया मध्यम् । 
   य एवं विद्वानग्निं चिनुत ऋतुभिरेवैनं चिनुते । 
  अथो एतदेव सर्वमव  
VERSE: 2
   रुन्द्धे 
   शृण्वन्त्येनमग्निं चिक्यानम् 
   अत्त्यन्नम् । 
   रोचते । 
   इयं वाव प्रथमा चितिर् ओषधयो वनस्पतयः पुरीषम् 
   अन्तरिक्षं द्वितीया वयांसि पुरीषम् 
   असौ तृतीया नक्षत्राणि पुरीषम् । 
   यज्ञश्चतुर्थी दक्षिणा पुरीषम् । 
   यजमानः पञ्चमी प्रजा पुरीषम् । 
   यत् त्रिचितीकं चिन्वीत यज्ञं दक्षिणामात्मानम् प्रजामन्तरियात् 
  तस्मात् पञ्चचितीकश्चेतव्यः । 
   एतदेव सर्वं स्पृणोति 
  यत् तिस्रश्चितयः ॥ 
VERSE: 3
   त्रिवृद् ध्यग्निः । 
   यद् द्वे द्विपाद् यजमानः प्रतिष्ठित्यै 
   पञ्च चितयो भवन्ति 
   पाङ्क्तः पुरुषः । 
   आत्मानमेव स्पृणोति 
   पञ्च चितयो भवन्ति 
   पञ्चभिः पुरीषैरभ्य् ऊहति 
   दश सम् पद्यन्ते 
   दशाक्षरो वै पुरुषः । 
   यावान् एव पुरुषस् तं स्पृणोति । 
   अथो दशाक्षरा { विराड् ^ विराज् } 
  अन्नं { विराड् ^ विराज् } 
  विराज्येवान्नाद्ये प्रति तिष्ठति 
   संवत्सरो वै षष्ठी चितिः । 
  ऋतवः पुरीषम् । 
 षट् चितयो भवन्ति षट् पुरीषाणि 
  द्वादश सम् पद्यन्ते 
  द्वादश मासाः संवत्सरः 
   संवत्सर एव प्रति तिष्ठति ॥ 
5.6.11 अनुवाक 11 अष्टादशिपशुप्रथमसंघाभिधानम् VERSE: 1
   रोहितो धूम्ररोहितः कर्कन्धुरोहितस् ते प्राजापत्याः । 
   बभ्रुररुणबभ्रुः शुकबभ्रुस् ते रौद्राः 
   श्येतः श्येताक्षः श्येतग्रीवस् ते पितृदेवत्यास् 
   तिस्रः कृष्णा वशा वारुण्यस् 
   तिस्रः श्वेता वशाः सौर्यः । 
   मैत्राबार्हस्पत्या धूम्रललामास् तूपराः ॥ 
5.6.12 अनुवाक 12 अष्टादशिपशुद्वितीयसंघाभिधानम् VERSE: 1
   पृश्निस् तिरश्चीनपृश्निरूर्ध्वपृश्निस् ते मारुताः 
   फल्गूर् लोहितोर्णी बलक्षी ताः सारस्वत्यः 
   पृषती स्थूलपृषती क्षुद्रपृषती ता वैश्वदेव्यस् 
   तिस्रः श्यामा वशाः पौष्णियस् 
   तिस्रो रोहिणीर्वशा मैत्रियः । 
   ऐन्द्राबार्हस्पत्या अरुणललामास् तूपराः ॥ 
5.6.13 अनुवाक 13 अष्टादशिपशुतृतीयसंघाभिधानम् VERSE: 1
   शितिबाहुरन्यतःशितिबाहुः समन्तशितिबाहुस् त ऐन्द्रवायवाः 
   शितिरन्ध्रोऽन्यतःशितिरन्ध्रः समन्तशितिरन्ध्रस् ते मैत्रावरुणाः 
   शुद्धवालः सर्वशुद्धवालो मणिवालस् त आश्विनास् 
   तिस्रः शिल्पा वशा वैश्वदेव्यस् 
   तिस्रः श्येनीः परमेष्ठिने 
   सोमापौष्णाः श्यामललामास् तूपराः ॥ 
5.6.14 अनुवाक 14 अष्टादशिपशुचतुर्थसंघाभिधानम् VERSE: 1
   उन्नत ऋषभो वामनस् त ऐन्द्रावरुणाः 
   शितिककुच् छितिपृष्ठः शितिभसत् त ऐन्द्राबार्हस्पत्याः 
   शितिपाच् छित्योष्ठः शितिभ्रुस् त ऐन्द्रावैष्णवास् 
   तिस्रः सिध्मा वशा वैश्वकर्मण्यस् 
   तिस्रो धात्रे पृषोदरा ऐन्द्रापौष्णाः श्येतललामास् तूपराः ॥ 
5.6.15अनुवाक 15 अष्टादशिपशुपञ्चमसंघाभिधानम् VERSE: 1
   कर्णास् त्रयो यामाः 
   सौम्यास् त्रयः श्वितिंगा अग्नये यविष्ठाय त्रयो नकुलास् 
   तिस्रो रोहिणीस् त्र्यव्यस् ता वसूनाम् । 
   तिस्रोऽरुणा दित्यौह्यस् ता रुद्राणाम् । 
   सोमैन्द्रा बभ्रुललामास् तूपराः ॥ 
5.6.16 अनुवाक 16 अष्टादशिपशुषष्ठसंघाभिधानम् VERSE: 1
   शुण्ठास् त्रयो वैष्णवाः । 
   अधीलोधकर्णास् त्रयो विष्णव उरुक्रमाय 
   लप्सुदिनस् त्रयो विष्णव उरुगायाय 
   पञ्चावीस् तिस्र आदित्यानाम् । 
   त्रिवत्सास् तिस्रोऽङ्गिरसाम् 
   ऐन्द्रावैष्णवा गौरललामास् तूपराः ॥ 
5.6.17 अनुवाक 17 अष्टादशिपशुसप्तमसंघाभिधानम् VERSE: 1
   इन्द्राय राज्ञे त्रयः शितिपृष्ठाः । 
   इन्द्रायाधिराजाय त्रयः शितिककुदः । 
   इन्द्राय स्वराज्ञे त्रयः शितिभसदस् 
   तिस्रस् तुर्यौह्यः साध्यानाम् । 
   तिस्रः पष्ठौह्यो विश्वेषां देवानाम् 
   आग्नेन्द्राः कृष्णललामास् तूपराः ॥ 
5.6.18 अनुवाक 18 अष्टादशिपशुअष्टमसंघाभिधानम् VERSE: 1
   अदित्यै त्रयो रोहितैताः । 
   इन्द्राण्यै त्रयः कृष्णैताः 
   कुह्वै त्रयोऽरुणैतास् 
   तिस्रो धेनवो राकायै 
   त्रयोऽनड्वाहः सिनीवाल्याः । 
   आग्नावैष्णवा रोहितललामास् तूपराः ॥ 
5.6.19 अनुवाक 19 अष्टादशिपशुनवमसंघाभिधानम् VERSE: 1
   सौम्यास् त्रयः पिशंगाः 
   सोमाय राज्ञे त्रयः सारंगाः 
   पार्जन्या नभोरूपास् 
   तिस्रोऽजा मल्हा इन्द्राण्यै 
   तिस्रो मेष्य आदित्याः । 
   द्यावापृथिव्या मालंगास् तूपराः ॥ 
5.6.20 अनुवाक 20 अष्टादशिपशुदशमसंघाभिधानम् VERSE: 1
   वारुणास् त्रयः कृष्णललामाः । 
   वरुणाय राज्ञे त्रयो रोहितललामाः । 
   वरुणाय रिशादसे त्रयोऽरुणललामाः 
   शिल्पास् त्रयो वैश्वदेवास् 
   त्रयः पृश्नयः सर्वदेवत्याः । 
   ऐन्द्रासूराः श्येतललामास् तूपराः ॥ 
5.6.21 अनुवाक 21 द्वंद्विपश्वभिधानम् VERSE: 1
   सोमाय स्वराज्ञेऽनोवाहावनड्वाहौ । 
   इन्द्राग्निभ्यामोजोदाभ्यामुष्टारौ । 
   इन्द्राग्निभ्याम् बलदाभ्यां सीरवाहाववी 
   द्वे धेनू भौमी 
   दिग्भ्यो वडबे 
   द्वे धेनू भौमी 
   वैराजी पुरुषी 
   द्वे धेनू भौमी 
   वायव आरोहणवाहावनड्वाहौ 
0 वारुणी कृष्णे वशे 1 अराड्यौ दिव्याव् ऋषभौ परिमरौ ॥
5.6.22 अनुवाक 22
ऋतुपश्वभिधानम्
VERSE: 1
   एकादश प्रातर् गव्याः पशव आ लभ्यन्ते 
छगलः कल्माषः किकिदीविर्विदीगयस् ते त्वाष्ट्राः
   सौरीर् नव श्वेता वशा अनूबन्ध्या भवन्ति । 
   आग्नेय ऐन्द्राग्न आश्विनस् ते विशालयूप आ लभ्यन्ते ॥ 
5.6.23 अनुवाक 23 ऋतुपश्वभिधानम् VERSE: 1
   पिशंगास् त्रयो वासन्ताः 
   सारंगास् त्रयो ग्रीष्माः 
   पृषन्तस् त्रयो वार्षिकाः 
   पृश्नयस् त्रयः शारदाः 
   पृश्निसक्थास् त्रयो हैमन्तिकास् 
   अवलिप्तास् त्रयः शैशिराः 
   संवत्सराय निवक्षसः ॥ 

5.7 प्रपाठक: 7 5.7.1 अनुवाक 1
चितिस्पर्शाद्यभिधानम्
VERSE: 1
   यो वा अयथादेवतमग्निं चिनुत आ देवताभ्यो वृश्च्यते पापीयान् भवति 
   यो यथादेवतं न देवताभ्य आ वृश्च्यते वसीयान् भवति । 
   आग्नेय्या गायत्रिया प्रथमां चितिमभि मृशेत् त्रिष्टुभा द्वितीयां जगत्या तृतीयामनुष्टुभा चतुर्थीम् पङ्क्त्या पञ्चमीम् । 
   यथादेवतमेवाग्निं चिनुते न देवताभ्य आ वृश्च्यते वसीयान् भवति । 
   इडायै वा एषा विभक्तिः 
   पशव इडा 
   पशुभिरेनम्  
VERSE: 2
   चिनुते 
   यो वै प्रजापतये प्रतिप्रोच्याग्निं चिनोति नार्तिमार्छति । 
   अश्वावभितस् तिष्ठेतां कृष्ण उत्तरतः श्वेतो दक्षिणस् 
   तावालभ्येष्टका उप दध्यात् । 
   एतद् वै प्रजापते रूपम् 
   प्राजापत्योऽश्वः 
   साक्षादेव प्रजापतये प्रतिप्रोच्याग्निं चिनोति नार्तिमार्छति । 
   एतद् वा अह्नो रूपं यच् छ्वेतोऽश्वो रात्रियै कृष्णः । 
   एतदह्नः  
VERSE: 3
   रूपं यद् इष्टका रात्रियै पुरीषम् 
   इष्टका उपधास्यञ् छ्वेतमश्वमभि मृशेत् पुरीषमुपधास्यन् कृष्णम् 
   अहोरात्राभ्यामेवैनं चिनुते 
   हिरण्यपात्रम् मधोः पूर्णं ददाति 
   मधव्योऽसानीति 
   सौर्या चित्रवत्यावेक्षते 
   चित्रमेव भवति मध्यंदिने । 
   अश्वमव घ्रापयति । 
   असौ वा आदित्य इन्द्र एष प्रजापतिः 
  प्राजापत्योऽश्वस् 
  तमेव साक्षाद् ऋध्नोति ॥ 
5.7.2 अनुवाक 2
ऋषभेष्टकाद्यभिधानम्
VERSE: 1 त्वामग्ने वृषभं चेकितानम् पुनर् युवानम् जनयन्न् उपागाम् । अस्थूरि णो गार्हपत्यानि सन्तु तिग्मेन नो ब्रह्मणा सं शिशाधि ॥
   पशवो वा एते यद् इष्टकाश्चित्यांचित्याम् ऋषभमुप दधाति मिथुनमेवास्य तद् यज्ञे करोति प्रजननाय तस्माद् यूथे-यूथ ऋषभः ।
संवत्सरस्य प्रतिमां यां त्वा रात्र्य् उपासते । प्रजां सुवीरां कृत्वा विश्वमायुर् व्यश्नवत् ॥
   प्राजापत्याम् 
VERSE: 2
   एतामुप दधातीयं वावैषैकाष्टका यदेवैकाष्टकायामन्नं क्रियते तदेवैतयाव रुन्द्धे । 
   एषा वै प्रजापतेः कामदुघा तयैव यजमानोऽमुष्मिम्̐ लोकेऽग्निं दुहे 
येन देवा ज्योतिषोर्ध्वा उदायन् येनादित्या वसवो येन रुद्राः । येनाङ्गिरसो महिमानमानशुस् तेनैतु यजमानः स्वस्ति ॥
   सुवर्गाय वा एष लोकाय  
VERSE: 3
   चीयते यदग्निः । 
   येन देवा ज्योतिषोर्ध्वा उदायन्न् इत्य् उख्यं समिन्द्ध इष्टका एवैता उप धत्ते वानस्पत्याः सुवर्गस्य लोकस्य समष्ट्यै 
शतायुधाय शतवीर्याय शतोतयेऽभिमातिषाहे । शतं यो नः शरदो अजीतान् इन्द्रो नेषदति दुरितानि विश्वा ॥ ये चत्वारः पथयो देवयाना अन्तरा द्यावापृथिवी वियन्ति । तेषां यो अज्यानिमजीतिमावहात् तस्मै नो देवाः
VERSE: 4
   परि दत्तेह सर्वे ॥ 
ग्रीष्मो हेमन्त उत नो वसन्तः शरद् वर्षाः सुवितं नो अस्तु । तेषाम् ऋतूनां शतशारदानां निवात एषां अभये स्याम ॥ इदुवत्सराय परिवत्सराय संवत्सराय कृणुता बृहन् नमः । तेषां वयं सुमतौ यज्ञियानां ज्योग् अजीता अहताः स्याम ॥ भद्रान् नः श्रेयः समनैष्ट देवास् त्वयावसेन समशीमहि त्वा । स नो मयोभूः पितो
VERSE: 5
   आ विशस्व शं तोकाय तनुवे स्योनः ॥ 
   अज्यानीरेता उप दधात्येता वै देवता अपराजितास् ता एव प्र विशति नैव जीयते 
   ब्रह्मवादिनो वदन्ति 
   यदर्धमासा मासा ऋतवः संवत्सर ओषधीः पचन्त्यथ कस्मादन्याभ्यो देवताभ्य आग्रयणं निरुप्यत इति । 
   एता हि तद् देवता उदजयन् यद् ऋतुभ्यो निर्वपेद् देवताभ्यः समदं दध्यात् । 
   आग्रयणं निरुप्यैता आहुतीर् जुहोति । 
   अर्धमासान् एव मासान् ऋतून्त् संवत्सरम् प्रीणाति न देवताभ्यः समदम् दधाति 
   भद्रान् नः श्रेयः समनैष्ट देवा इत्याह हुताद्याय यजमानस्यापराभावाय ॥ 
5.7.3 अनुवाक 3 वज्रिणीष्टकोपधानविधिः VERSE: 1 इन्द्रस्य वज्रोऽसि वार्त्रघ्नस् तनूपा नः प्रतिस्पशः । यो नः पुरस्ताद् दक्षिणतः पश्चादुत्तरतोऽघायुरभिदासत्येतं सोऽश्मानम् ऋच्छतु ॥
   देवासुराः संयत्ता आसन् 
   तेऽसुरा दिग्भ्य आबाधन्त 
   तान् देवा इष्वा च वज्रेण चापानुदन्त 
   यद् वज्रिणीरुपदधातीष्वा चैव तद् वज्रेण च यजमानो भ्रातृव्यानप नुदते 
   दिक्षूप  
VERSE: 2
   दधाति 
   देवपुरा एवैतास् तनूपानीः पर्यूहते । 
अग्नाविष्णू सजोषसेमा वर्धन्तु वां गिरः । द्युम्नैर्वाजेभिरा गतम् ॥
   ब्रह्मवादिनो वदन्ति 
   यन् न देवतायै जुह्वत्यथ किंदेवत्या वसोर् धारेति । 
   अग्निर्वसुस् तस्यैषा धारा 
   विष्णुर्वसुस् तस्यैषा धारा । 
  ऽऽआग्नावैष्णव्यर्चा वसोर् धारां जुहोति 
   भागधेयेनैवैनौ समर्धयति । 
   अथो एताम्  
VERSE: 3
   एवाऽऽहुतिमायतनवतीं करोति 
   यत्काम एनां जुहोति तदेवाव रुन्द्धे 
   रुद्रो वा एष यदग्निस् 
   तस्यैते तनुवौ घोराऽन्या शिवाऽन्या 
   यच् छतरुद्रीयं जुहोति यैवास्य घोरा तनूस् तां तेन शमयति 
   यद् वसोर् धारां जुहोति यैवास्य शिवा तनूस् तां तेन प्रीणाति 
   यो वै वसोर् धारायै  
VERSE: 4
   प्रतिष्ठां वेद प्रत्येव तिष्ठति 
   यदाज्यमुच्छिष्येत तस्मिन् ब्रह्मौदनम् पचेत् 
   तम् ब्राह्मणाश्चत्वारः प्राश्नीयुः । 
   एष वा अग्निर् वैश्वानरो यद् ब्राह्मणः । 
   एषा खलु वा अग्नेः प्रिया तनूर्यद् वैश्वानरः 
   प्रियायामेवैनां तनुवाम् प्रति ष्ठापयति 
   चतस्रो धेनूर् दद्यात् 
   ताभिरेव यजमानोऽमुष्मिम्̐ लोकेऽग्निं दुहे ॥ 
5.7.4 अनुवाक 4 होमविशेषाणां राष्ट्रभृदिष्टकानां अभिधानम् VERSE: 1 चित्तिं जुहोमि मनसा घृतेन ।
   इत्याह । 
   अदाभ्या वै नामैषाऽऽहुतिर् वैश्वकर्मणी 
   नैनं चिक्यानम् भ्रातृव्यो दभ्नोति । 
   अथो देवता एवाव रुन्द्धे । 
अग्ने तमद्य इति पङ्क्त्या जुहोति
   पङ्क्त्याहुत्या यज्ञमुखमारभते 
सप्त ते अग्ने समिधः सप्त जिह्वाः इत्याह
  होत्रा एवाव रुन्द्धे । 
  अग्निर् देवेभ्योऽपाक्रामद् भागधेयम्  
VERSE: 2
   इच्छमानस् 
   तस्मा एतद् भागधेयम् प्रायच्छन् । 
   एतद् वा अग्नेरग्निहोत्रम् 
   एतर्हि खलु वा एष जातो यर्हि सर्वश्चितः । 
   जातायैवास्मा अन्नमपि दधाति 
   स एनम् प्रीतः प्रीणाति 
   वसीयान् भवति 
ब्रह्मवादिनो वदन्ति यदेष गार्हपत्यश्चीयतेऽथ क्वास्याहवनीय इति ।
   असावादित्य इति ब्रूयात् । 
  एतस्मिन् हि सर्वाभ्यो देवताभ्यो जुह्वति ॥ 
VERSE: 3
   य एवं विद्वानग्निं चिनुते साक्षादेव देवता ऋध्नोति । 
अग्ने यशस्विन् यशसेममर्पयेन्द्रावतीमपचितीमिहा वह । अयम् मूर्धा परमेष्ठी सुवर्चाः समानानामुत्तमश्लोको अस्तु ॥
   भद्रम् पश्यन्त उप सेदुरग्रे तपो दीक्षाम् ऋषयः सुवर्विदः । ततः क्षत्रम् बलमोजश्च जातं तदस्मै देवा अभि सं नमन्तु ॥ 
   धाता विधाता परमा  
VERSE: 4
   उत संदृक् प्रजापतिः परमेष्ठी विराजा । स्तोमाश्छन्दांसि निविदो म आहुरेतस्मै राष्ट्रमभि सं नमाम ॥ 
   अभ्यावर्तध्वमुप मेत साकमयं शास्ताधिपतिर्वो अस्तु । अस्य विज्ञानमनु सं रभध्वमिमम् पश्चादनु जीवाथ सर्वे ॥ 
   राष्ट्रभृत एता उप दधाति । 
   एषा वा अग्नेश्चिती राष्ट्रभृत् 
   तयैवास्मिन् राष्ट्रं दधाति 
   राष्ट्रमेव भवति 
   नास्माद् राष्ट्रम् भ्रंशते ॥ 
5.7.5 अनुवाक 5 पुनःपरीन्धनाद्यभिधानम् VERSE: 1 यथा वै पुत्रो जातो म्रियत एवं वा एष म्रियते यस्याग्निरुख्य उद्वायति
   यन् निर्मन्थ्यं कुर्याद् वि छिन्द्याद् भ्रातृव्यमस्मै जनयेत् 
   स एव पुनः परीध्यः 
   स्वादेवैनं योनेर् जनयति 
   नास्मै भ्रातृव्यं जनयति 
   तमो वा एतं गृह्णाति यस्याग्निरुख्य उद्वायति 
   मृत्युस् तमः 
   कृष्णं वासः कृष्णा धेनुर् दक्षिणा 
   तमसा 
VERSE: 2
   एव तमो मृत्युमप हते 
   हिरण्यं ददाति 
   ज्योतिर् वै हिरण्यम् । 
   ज्योतिषैव तमोऽप हते । 
   अथो तेजो वै हिरण्यम् । 
   तेज एवात्मन् धत्ते 
सुवर् न घर्मः स्वाहा सुवर् नार्कः स्वाहा सुवर् न शुक्रः स्वाहा सुवर् न ज्योतिः स्वाहा सुवर् न सूर्यः स्वाहा ।
   अर्को वा एष यदग्निरसावादित्यः  
VERSE: 3
   अश्वमेधः । 
   यदेता आहुतीर् जुहोत्यर्काश्वमेधयोरेव ज्योतींषि सं दधाति । 
   एष ह त्वा अर्काश्वमेधी यस्यैतदग्नौ क्रियते । 
आपो वा इदमग्रे सलिलमासीत्
   स एताम् प्रजापतिः प्रथमां चितिमपश्यत् तामुपाधत्त तद् इयमभवत् 
   तं विश्वकर्माब्रवीत् । 
   उप त्वायानीति 
   नेह लोकोऽस्तीति  
VERSE: 4
   अब्रवीत् । 
   स एतां द्वितीयां चितिमपश्यत् तामुपाधत्त तदन्तरिक्षमभवत् 
   स यज्ञः प्रजापतिम् ब्रवीत् । 
   उप त्वायानीति 
   नेह लोकोऽस्तीत्यब्रवीत् 
   स विश्वकर्माणमब्रवीत् । 
   उप त्वायानीति 
   केन मोपैष्यसीति 
   दिश्याभिरित्यब्रवीत् 
  तम् दिश्याभिरुपैत् 
  ता उपाधत्त 
   ता दिशः ॥ 
VERSE: 5
   अभवन् । 
   स परमेष्ठी प्रजापतिमब्रवीत् । 
   उप त्वायानीति 
   नेह लोकोऽस्तीत्यब्रवीत् 
   स विश्वकर्माणं च यज्ञं चाब्रवीत् । 
   उप वामायानीति 
   नेह लोकोऽस्तीत्यब्रूताम् । 
   स एतां तृतीयां चितिमपश्यत् 
   तामुपाधत्त 
  तदसावभवत् 
  स आदित्यः प्रजापतिमब्रवीत् । 
 उप त्वा 
VERSE: 6
   आयानीति। 
   नेह लोकोऽस्तीत्यब्रवीत् 
   स विश्वकर्माणं च यज्ञं चाब्रवीत् । 
   उप वामायानीति 
   नेह लोकोऽस्तीत्यब्रूताम् । 
   स परमेष्ठिनमब्रवीत् । 
   उप त्वायानीति 
   केन मोपैष्यसीति 
   लोकम्पृणयेत्यब्रवीत् 
0 तं लोकम्पृणयोपैत् 1 तस्मादयातयाम्नी लोकम्पृणा । 2 अयातयामा ह्यसौ
VERSE: 7
    आदित्यस् ।
   तान् ऋषयोऽब्रुवन् । 
   उप व आयामेति 
   केन न उपैष्यथेति 
   भूम्नेत्यब्रुवन् 
   तान् द्वाभ्यां चितीभ्यामुपायन् । 
   स पञ्चचितीकः समपद्यत 
   य एवं विद्वानग्निं चिनुते भूयान् एव भवत्यभीमाँल्लोकाञ् जयति विदुरेनं देवाः । 
   अथो एतासामेव देवतानां सायुज्यं गच्छति ॥ 
5.7.6 अनुवाक 6
व्रतचरणाद्यभिधानम् 
VERSE: 1 वयो वा अग्निर्यदग्निचित् पक्षिणोऽश्नीयात् तमेवाग्निमद्यादार्तिमार्छेत्
   संवत्सरं व्रतं चरेत् 
   संवत्सरं हि व्रतं नाति 
पशुर्वा एष यदग्निः ।
   हिनस्ति खलु वै तम् पशुर्य एनम् पुरस्तात् प्रत्यञ्चमुपचरति 
   तस्मात् पश्चात् प्राङ् उपचर्य आत्मनोऽहिंसायै 
तेजोऽसि तेजो मे यच्छ पृथिवीं यच्छ ।
VERSE: 2
   पृथिव्यै मा पाहि ज्योतिरसि ज्योतिर् मे यच्छान्तरिक्षं यच्छान्तरिक्षान् मा पाहि सुवरसि सुवर् मे यच्छ दिवं यच्छ दिवो मा पाहि । 
   इति आहैताभिर्वा इमे लोका विधृताः । 
   यदेता उपदधात्येषां लोकानां विधृत्यै 
   स्वयमातृण्णा उपधाय हिरण्येष्टका उप दधातीमे वै लोकाः स्वयमातृण्णा ज्योतिर् हिरण्यम् । 
   यत् स्वयमातृण्णा उपधाय 
VERSE: 3
   हिरण्येष्टका उपदधातीमान् एवैताभिर् लोकाञ् ज्योतिष्मतः कुरुतेऽथो एताभिरेवास्मा इमे लोकाः प्र भान्ति 
यास् ते अग्ने सूर्ये रुच उद्यतो दिवमातन्वन्ति रश्मिभिः । ताभिः सर्वाभी रुचे जनाय नस् कृधि ॥
   या वो देवाः सूर्ये रुचो गोष्वश्वेषु या रुचः । इन्द्राग्नी ताभिः सर्वाभी रुचं नो धत्त बृहस्पते ॥ 
   रुचं नो धेहि 
VERSE: 4
   ब्राह्मणेषु रुचं राजसु नस् कृधि । रुचं विश्येषु शूद्रेषु मयि धेहि रुचा रुचम् ॥ 
   द्वेधा वा अग्निं चिक्यानस्य यश इन्द्रियं गच्छत्यग्निं वा चितमीजानं वा 
   यदेता आहुतीर् जुहोति । 
   आत्मन्न् एव यश इन्द्रियं धत्ते । 
ईश्वरो वा एष आर्तिमार्तोर्योऽग्निं चिन्वन्नधिक्रामति
   तत् त्वा यामि ब्रह्मणा वन्दमानः । 
   इति वारुण्यर्चा 
VERSE: 5
   जुहुयाच् छान्तिरेवैषाग्नेर् गुप्तिरात्मनः । 
हविष्कृतो वा एष योऽग्निं चिनुते
   यथा वै हवि स्कन्दत्येवं वा एष स्कन्दति योऽग्निं चित्वा स्त्रियमुपैति मैत्रावरुण्यामिक्षया यजेत मैत्रावरुणतामेवोपैत्यात्मनोऽस्कन्दाय 
यो वा अग्निम् ऋतुस्थां वेदर्तुर्ऋतुरस्मै कल्पमान एति प्रत्येव तिष्ठति
   संवत्सरो वा अग्निः  
VERSE: 6
   ऋतुस्थास् तस्य वसन्तः शिरो ग्रीष्मो दक्षिणः पक्षो वर्षाः पुच्छं शरदुत्तरः पक्षो हेमन्तो मध्यम् पूर्वपक्षाश्चितयोऽपरपक्षाः पुरीषमहोरात्राणीष्टका एष वा अग्निर् ऋतुस्था य एवं वेदर्तुर्ऋतुरस्मै कल्पमान एति प्रत्येव तिष्ठति 
प्रजापतिर्वा एतं ज्यैष्ठ्यकामो न्यधत्त
   ततो वै स ज्यैष्ठ्यमगच्छत् । 
   य एवं विद्वानग्निं चिनुते ज्यैष्ठ्यमेव गच्छति ॥ 
5.7.7 अनुवाक 7 आकूतिमन्त्राभिधानम् VERSE: 1 यदाकूतात् समसुस्रोद्धृदो वा मनसो वा सम्भृतं चक्षुषो वा । तमनु प्रेहि सुकृतस्य लोकं यत्रर्षयः प्रथमजा ये पुराणाः ॥ एतं सधस्थ परि ते ददामि यमावहाच् छेवधिं जातवेदाः । अन्वागन्ता यज्ञपतिर्वो अत्र तं सम जानीत परमे व्योमन् ॥ जानीतादेनम् परमे व्योमन् देवाः सधस्था विद रूपमस्य । यदागच्छात्
VERSE: 2
   पथिभिर् देवयानैरिष्टापूर्ते कृणुतादाविरस्मै ॥ 
सम् प्र च्यवध्वमनु सम् प्र याताग्ने पथो देवयानान् कृणुध्वम् । अस्मिन्त् सधस्थे अध्य् उत्तरस्मिन् विश्वे देवा यजमानश्च सीदत ॥ प्रस्तरेण परिधिना स्रुचा वेद्या च बर्हिषा । ऋचेमं यज्ञं नो वह सुवर् देवेषु गन्तवे ॥ यद् इष्टम् यत् परादानं यद् दत्तं या च दक्षिणा । तत्
VERSE: 3
   अग्निर् वैश्वकर्मणः सुवर् देवेषु नो दधत् ॥ 
येना सहस्रं वहसि येनाग्ने सर्ववेदसम् । तेनेमं यज्ञं नो वह सुवर् देवेषु गन्तवे ॥ येनाग्ने दक्षिणा युक्ता यज्ञं वहन्त्य् ऋत्विजः । तेनेमं यज्ञं नो वह सुवर् देवेषु गन्तवे ॥ येनाग्ने सुकृतः पथा मधोर् धारा व्यानशुः । तेनेमं यज्ञं नो वह सुवर् देवेषु गन्तवे ॥ यत्र धारा अनपेता मधोर् घृतस्य च याः । तदग्निर् वैश्वकर्मणः सुवर् देवेषु नो दधत् ॥
5.7.8 अनुवाक 8 स्वयंचित्याद्यभिधानम् VERSE: 1 यास् ते अग्ने समिधो यानि धाम या जिह्वा जातवेदो यो अर्चिः । ये ते अग्ने मेडयो य इन्दवस् तेभिरात्मानं चिनुहि प्रजानन् ॥
   उत्सन्नयज्ञो वा एष यदग्निः किं वाहैतस्य क्रियते किं वा न यद् वा अध्वर्युरग्नेश्चिन्वन्नन्तरेत्यात्मनो वै तदन्तरेति यास् ते अग्ने समिधो यानि  
VERSE: 2
   धामेत्याहैषा वा अग्नेः स्वयंचितिरग्निरेव तदग्निं चिनोति नाध्वर्युरात्मनोऽन्तरेति 
   चतस्र आशाः प्र चरन्त्वग्नय इमं नो यज्ञं नयतु प्रजानन् । घृतम् पिन्वन्नजरं सुवीरम् ब्रह्म समिद् भवत्याहुतीनाम् ॥ 
   सुवर्गाय वा एष लोकायोप धीयते यत् कूर्मश्चतस्र आशाः प्र चरन्त्वग्नय इत्याह ।
VERSE: 3
   दिश एवैतेन प्र जानातीमं नो यज्ञं नयतु प्रजानन्न् इत्याह सुवर्गस्य लोकस्याभिनीत्यै ब्रह्म समिद् भवत्याहुतीनामित्याह ब्रह्मणा वै देवाः सुवर्गं लोकमायन् यद् ब्रह्मण्वत्योपदधाति ब्रह्मणैव तद् यजमानः सुवर्गं लोकमेति 
   प्रजापतिर्वा एष यदग्निस् तस्य प्रजाः पशवश्छन्दांसि रूपं सर्वान् वर्णान् इष्टकानां कुर्याद् रूपेणैव प्रजाम् पशूञ् छन्दांस्यव रुन्द्धेऽथो प्रजाभ्य एवैनम् पशुभ्यश्छन्दोभ्योऽवरुद्ध्य चिनुते ॥ 
5.7.9 अनुवाक 9 अग्निग्रहणाद्यभिधानम् VERSE: 1 मयि गृह्णाम्यग्रे अग्निं रायस् पोषाय सुप्रजास्त्वाय सुवीर्याय । मयि प्रजाम् मयि वर्चो दधाम्यरिष्टाः स्याम तनुवा सुवीराः ॥
   यो नो अग्निः पितरो हृत्स्वन्तरमर्त्यो मर्त्यां आविवेश । तमात्मन् परि गृह्णीमहे वयम् मा सो अस्मां अवहाय परा गात् ॥ 
   यदध्वर्युरात्मन्नग्निमगृहीत्वाग्निं चिनुयाद् योऽस्य स्वोऽग्निस् तमपि  
VERSE: 2
   यजमानाय चिनुयादग्निं खलु वै पशवोऽनूप तिष्ठन्तेऽपक्रामुका अस्मात् पशवः स्युर् मयि गृह्णाम्यग्रे अग्निमित्याहात्मन्न् एव स्वमग्निं दाधार नास्मात् पशवोऽप क्रामन्ति 
   ब्रह्मवादिनो वदन्ति यन् मृच् चापश्चाग्नेरनाद्यमथ कस्मान् मृदा चाद्भिश्चाग्निश्चीयत इति यदद्भिः संयौति ॥ 
VERSE: 3
   आपो वै सर्वा देवता देवताभिरेवैनं सं सृजति यन् मृदा चिनोतीयं वा अग्निर् वैश्वानरोऽग्निनैव तदग्निं चिनोति 
   ब्रह्मवादिनो वदन्ति यन् मृदा चाद्भिश्चाग्निश्चीयतेथ कस्मादग्निरुच्यत इति यच् छन्दोभिश्चिनोत्यग्नयो वै छन्दांसि तस्मादग्निरुच्यतेऽथो इयं वा अग्निर् वैश्वानरो यत् 
VERSE: 4
   मृदा चिनोति तस्मादग्निरुच्यते 
   हिरण्येष्टका उप दधाति ज्योतिर् वै हिरण्यं ज्योतिरेवास्मिन् दधात्यथो तेजो वै हिरण्यं तेज एवात्मन् धत्ते 
   यो वा अग्निं सर्वतोमुखं चिनुते सर्वासु प्रजास्वन्नमत्ति सर्वा दिशोऽभि जयति गायत्रीम् पुरस्तादुप दधाति त्रिष्टुभं दक्षिणतो जगतीम् पश्चादनुष्टुभमुत्तरतः पङ्क्तिम् मध्य एष वा अग्निः सर्वतोमुखस् तं य एवं विद्वांश्चिनुते सर्वासु प्रजास्वन्नमत्ति सर्वा दिशोऽभि जयत्यथो दिश्येव दिशम् प्र वयति तस्माद् दिशि दिक् प्रोता ॥ 
5.7.10 अनुवाक 10 पशुशीर्षाभिधानम् VERSE: 1
   प्रजापतिरग्निमसृजत 
   सोऽस्मात् सृष्टः प्राङ् प्राद्रवत् तस्मा अश्वम् प्रत्यास्यत् 
   स दक्षिणाऽवर्तत तस्मै वृष्णिम् प्रत्यास्यत् 
   स प्रत्यङ्ङ् आवर्तत तस्मा ऋषभम् प्रत्यास्यत् 
   स उदङ्ङ् आवर्तत तस्मै बस्तम् प्रत्यास्यत् 
   स ऊर्ध्वोऽद्रवत् तस्मै पुरुषम् प्रत्यास्यत् । 
   यत् पशुशीर्षाण्य् उपदधाति सर्वत एवैनम् 
VERSE: 2
   अवरुध्य चिनुते । 
   एता वै प्राणभृतश्चक्षुष्मतीरिष्टका यत् पशुशीर्षाणि 
   यत् पशुशीर्षाण्य् उपदधाति ताभिरेव यजमानोऽमुष्मिम्̐ लोके प्राणित्यथो ताभिरेवास्मा इमे लोकाः प्र भान्ति 
   मृदाभिलिप्योप दधाति मेध्यत्वाय 
   पशुर्वा एष यदग्निरन्नम् पशवः । 
   एष खलु वा अग्निर्यत् पशुशीर्षाणि 
   यं कामयेत 
   कनीयोऽस्यान्नम् 
VERSE: 3
   स्याद् इतिसंतरां तस्य पशुशीर्षाण्य् उप दध्यात् कनीय एवास्यान्नम् भवति 
   यं कामयेत 
   समावदस्यान्नं स्याद् इति मध्यतस् तस्योप दध्यात् समावदेवास्यान्नम् भवति 
   यं कामयेत 
   भूयोऽस्यान्नं स्याद् इत्यन्तेषु तस्य व्युदूह्योप दध्यादन्तत एवास्मा अन्नमव रुन्द्धे भूयोऽस्यान्नम् भवति ॥ 
5.7.11 अनुवाक 11 अश्वमेधाङ्गमन्त्राभिधानम् VERSE: 1
   स्तेगान् दंष्ट्राभ्याम् 
   मण्डूकाञ् जम्भ्येभिः । 
   आदकां खादेन । 
   ऊर्जं संसूदेन । 
   अरण्यं जाम्बीलेन 
   मृदम् बर्स्वेभिः 
   शर्कराभिरवकाम् 
   अवकाभिः शर्कराम् 
   उत्सादेन जिह्वाम् 
0 अवक्रन्देन तालुम् । 1 सरस्वतीं जिह्वाग्रेण ॥
अनुवाक 12 पूर्वोक्तद्वितीयानुवाकगतमन्त्राभिधानम् VERSE: 1
   वाजं हनूभ्याम् 
   अप आस्येन । 
   आदित्याञ्̇ छ्मश्रुभिः । 
   उपयाममधरेणोष्ठेन 
   सदुत्तरेण । 
   अन्तरेणानूकाशम् 
   प्रकाशेन बाह्यम् । 
   स्तनयित्नुं निर्बाधेन 
   सूर्याग्नी चक्षुर्भ्याम् । 
0 विद्युतौ कनानकाभ्याम् 1 अशनिम् मस्तिष्केण 2 बलम् मज्जभिः ॥
5.7.13 अनुवाक 13 पूर्वोक्ततृतीयानुवाकगतमन्त्राभिधानम् VERSE: 1
   कूर्माञ् छफैः । 
   अच्छलाभिः कपिञ्जलान् । 
   साम कुष्ठिकाभिः । 
   जवं जङ्घाभिः । 
   अगदं जानुभ्याम् । 
   वीर्यं कुहाभ्याम् 
   भयम् प्रचालाभ्याम् । 
   गुहोपपक्षाभ्याम् 
   अश्विनावंसाभ्याम् 
0 अदितिं शीर्ष्णा 1 निर्ऋतिं निर्जाल्मकेन शीर्ष्णा ॥
5.7.14 अनुवाक 14 पूर्वोक्तचतुर्थानुवाकगतमन्त्राभिधानम् VERSE: 1
   योक्त्रं गृध्राभिः । 
   युगमानतेन 
   चित्तम् मन्याभिः 
   संक्रोशान् प्राणैः 
   प्रकाशेन त्वचम् 
   पराकाशेनान्तराम् 
   मशकान् केशैः । 
   इन्द्रं स्वपसा वहेन 
   बृहस्पतिं शकुनिसादेन 
0 रथमुष्णिहाभिः ॥
5.7.15 अनुवाक 15 पूर्वोक्तपञ्चमानुवाकगतमन्त्राभिधानम् VERSE: 1
   मित्रावरुणौ श्रोणीभ्याम् 
   इन्द्राग्नी शिखण्डाभ्याम् 
   इन्द्राबृहस्पती ऊरुभ्याम् 
   इन्द्राविष्णू अष्ठीवद्भ्याम् । 
   सवितारम् पुच्छेन 
   गन्धर्वाञ् छेपेन । 
   अप्सरसो मुष्काभ्याम् 
   पवमानम् पायुना 
   पवित्रम् पोत्राभ्याम् 
0 आक्रमणं स्थूराभ्याम् 1 प्रतिक्रमणं कुष्ठाभ्याम् ॥
5.7.16 अनुवाक 16 पूर्वोक्तषष्ठानुवाकगतमन्त्राभिधानम् VERSE: 1
   इन्द्रस्य क्रोडः । 
   अदित्यै पाजस्यम् । 
   दिशां जत्रवः । 
   जीमूतान् हृदयौपशाभ्याम् 
   अन्तरिक्षम् पुरितता 
   नभ उदर्येण । 
   इन्द्राणीम् प्लीह्ना 
   वल्मीकान् क्लोम्ना 
   गिरीन् प्लाशिभिः 
   समुद्रमुदरेण 
   वैश्वानरम् भस्मना ॥ 
5.7.17 अनुवाक 17 पूर्वोक्तसप्तमानुवाकगतमन्त्राभिधानम् VERSE: 1
   पूष्णो वनिष्ठुः । 
   अन्धाहे स्थूरगुदा 
   सर्पान् गुदाभिः । 
   ऋतून् पृष्टीभिः । 
   दिवम् पृष्ठेन 
   वसूनाम् प्रथमा कीकसा 
   रुद्राणां द्वितीया । 
   आदित्यानां तृतीया । 
   अङ्गिरसां चतुर्थी 
   साध्यानाम् पञ्चमी 
   विश्वेषां देवानां षष्ठी ॥ 
5.7.18 अनुवाक 18 पूर्वोक्तअष्टमानुवाकगतमन्त्राभिधानम् VERSE: 1
   ओजो ग्रीवाभिः । 
   निर्ऋतिमस्थभिः । 
   इन्द्रं स्वपसा वहेन 
   रुद्रस्य विचलः स्कन्धः । 
   अहोरात्रयोर् द्वितीयः । 
   अर्धमासानां तृतीयः । 
   मासां चतुर्थः । 
   ऋतूनाम् पञ्चमः 
   संवत्सरस्य षष्ठः ॥ 
5.7.19 अनुवाक 19 पूर्वोक्तनवमानुवाकगतमन्त्राभिधानम् VERSE: 1
   आनन्दं नन्दथुना 
   कामम् प्रत्यासाभ्याम् 
   भयं शितीमभ्याम् 
   प्रशिषम् प्रशासाभ्याम् । 
   सूर्याचन्द्रमसौ वृक्याभ्याम् । 
   श्यामशबलौ मतस्नाभ्याम् । 
   व्युष्टिं रूपेण 
   निम्रुक्तिमरूपेण ॥ 
5.7.20 अनुवाक 20 पूर्वोक्तदशमानुवाकगतमन्त्राभिधानम् VERSE: 1
   अहर् मांसेन 
   रात्रिम् पीवसा । 
   अपो यूषेण 
   घृतं रसेन् 
   श्यां वसया 
   दूषीकाभिर् ह्रादुनिम् 
   अश्रुभिः पृष्वाम् । 
   दिवं रूपेण 
   नक्षत्राणि प्रतिरूपेण 
   पृथिवीं चर्मणा 
   छवीं छव्या । 
   उपाकृताय स्वाहा । 
   आलब्धाय स्वाहा 
   हुताय स्वाहा ॥ 
5.7.21 अनुवाक 21 पूर्वोक्तैकादशानुवाकगतमन्त्राभिधानम् VERSE: 1
   अग्नेः पक्षतिः 
   सरस्वत्यै निपक्षतिः 
   सोमस्य तृतीया । 
   अपां चतुर्थी । 
   ओषधीनाम् पञ्चमी 
   संवत्सरस्य षष्ठी 
   मरुतां सप्तमी 
   बृहस्पतेरष्टमी 
   मित्रस्य नवमी 
  वरुणस्य दशमी । 
  इन्द्रस्यैकादशी 
   विश्वेषां देवानां द्वादशी 
  द्यावापृथिव्योः पार्श्वम् । 
   यमस्य पाटूरः ॥ 
5.7.22 अनुवाक 22 पूर्वोक्तद्वादशानुवाकगतमन्त्राभिधानम् VERSE: 1
   वायोः पक्षतिः 
   सरस्वतो निपक्षतिः । 
   चन्द्रमसस् तृतीया 
   नक्षत्राणां चतुर्थी 
   सवितुः पञ्चमी 
   रुद्रस्य षष्ठी 
   सर्पाणां सप्तमी । 
   अर्यम्णोऽष्टमी 
   त्वष्टुर् नवमी धातुर् दशमी । 
   इन्द्राण्या एकादशी । 
   अदित्यै द्वादशी 
  द्यावापृथिव्योः पार्श्वम् । 
   यम्यै पाटूरः ॥ 
5.7.23 अनुवाक 23 पूर्वोक्तत्रयोदशानुवाकगतमन्त्राभिधानम् VERSE: 1
   पन्थामनूवृग्भ्याम् । 
   संततिं स्नावन्याभ्याम् । 
   शुकान् पित्तेन 
   हरिमाणं यक्ना 
   हलीक्ष्णान् पापवातेन 
   कूश्माञ् छकभिः 
   शवर्तान् ऊवध्येन 
   शुनो विशसनेन 
   सर्पाम्̐ लोहितगन्धेन 
   वयांसि पक्वगन्धेन 
  पिपीलिकाः प्रशादेन ॥ 
5.7.24 अनुवाक 24 पूर्वोक्तचतु्र्दशानुवाकगतमन्त्राभिधानम् VERSE: 1
   क्रमैरत्यक्रमीद् वाजी विश्वैर् देवैर्यज्ञियैः संविदानः 
   स नो नय सुकृतस्य लोकं तस्य ते वयं स्वधया मदेम ॥ 
5.7.25 अनुवाक 25 अश्वमेधब्राह्मणोक्त द्यौस्त इति मन्त्राभिधानम् VERSE: 1 द्यौस् ते पृष्ठम् पृथिवी सधस्थमात्मान्तरिक्षम् । समुद्रो योनिः सूर्यस् ते चक्षुः । वातः प्राणः । चन्द्रमाः श्रोत्रम् मासाश्चार्धमाषाश्च पर्वाणि । ऋतवोङ्गानि संवत्सरो महिमा ॥
5.7.26 अनुवाक 26 अश्वमेधब्राह्मणोक्त अग्निः पशुरिति मन्त्राभिधानम् VERSE: 1
   अग्निः पशुरासीत् 
   तेनायजन्त 
   स एतं लोकमजयद् यस्मिन्नग्निः 
   स ते लोकस् 
   तं जेष्यसि । 
   अथाव जिघ्र 
   वायुः पशुरासीत् 
   तेनायजन्त 
   स एतं लोकमजयद् यस्मिन् वायुः 
   स ते लोकस् 
   तस्मात् त्वान्तरेष्यामि यदि नावजिघ्रसि । 
  आदित्यः पशुरासीत् 
   तेनायजन्त 
   स एतं लोकमजयद् यस्मिन्नादित्यः 
  स ते लोकस् 
   तं जेष्यसि यद्यवजिघ्रसि ॥ 
तैत्तिरीय संहिता काण्ड 6 6.1 प्रपाठक: 1 6.1.1 अनुवाक 1 क्षुरकर्मादिसंस्कृतस्य प्राग्वंशप्रवेशाभिधानम् VERSE: 1
   प्राचीनवंशं करोति 
   देवमनुष्या दिशो व्यभजन्त 
   प्राचीं देवा दक्षिणा पितरः प्रतीचीम् मनुष्या उदीचीं रुद्राः । 
   यत् प्राचीनवंशं करोति देवलोकमेव तद् यजमान उपावर्तते 
   परि श्रयति । 
   अन्तर्हितो हि देवलोको मनुष्यलोकात् । 
   नास्माल्लोकात् स्वेतव्यमिवेत्याहुः 
   को हि तद् वेद यद्यमुष्मिम्̐ लोकेऽस्ति वा न वेति 
   दिक्ष्वतीकाशान् करोति  
VERSE: 2
   उभयोर् लोकयोरभिजित्यै 
   केशश्मश्रु वपते नखानि नि कृन्तते 
   मृता वा एषा त्वग् अमेध्या यत् केशश्मश्रु 
   मृतामेव त्वचममेध्यामपहत्य यज्ञियो भूत्वा मेधमुपैति । 
   अङ्गिरसः सुवर्गं लोकम् यन्तोऽप्सु दीक्षातपसी प्रावेशयन् । 
   अप्सु स्नाति 
   साक्षादेव दीक्षातपसी अव रुन्द्धे 
   तीर्थे स्नाति 
   तीर्थे हि ते ताम् प्रावेशयन् 
  तीर्थे स्नाति  
VERSE: 3
   तीर्थमेव समानानाम् भवति । 
   अपोऽश्नाति । 
   अन्तरत एव मेध्यो भवति 
   वाससा दीक्षयति 
   सौम्यं वै क्षौमं देवतया 
   सोममेष देवतामुपैति यो दीक्षते 
   सोमस्य तनूरसि तनुवम् मे पाहीत्याह 
   स्वामेव देवतामुपैति । 
   अथो आशिषमेवैतां आ शास्ते । 
   अग्नेस् तूषाधानम् । 
   वायोर्वातपानम् 
   पितृणां नीविः । 
  ओषधीनाम् प्रघातः । 
VERSE: 4
   आदित्यानाम् प्राचीनतानः । 
   विश्वेषां देवानामोतुः । 
   नक्षत्राणामतीकाशास् 
   तद् वा एतत् सर्वदेवत्यं यद् वासः । 
   यद् वाससा दीक्षयति सर्वाभिरेवैनं देवताभिर् दीक्षयति 
   बहिःप्राणो वै मनुष्यस् 
   तस्याशनम् प्राणः । 
   अश्नाति सप्राण एव दीक्षते । 
   आशितो भवति 
   यावान् एवास्य प्राणस् तेन सह मेधमुपैति 
   घृतं देवानाम् 
   मस्तु पितृणाम् । 
   निष्पक्वम् मनुष्याणाम् । 
   तद् वै 
VERSE: 5
   एतत् सर्वदेवत्यं यन् नवनीतम् । 
   यन् नवनीतेनाभ्यङ्क्ते सर्वा एव देवताः प्रीणाति 
   प्रच्युतो वा एषोऽस्माल् लोकादगतो देवलोकं यो दीक्षितः । 
   अन्तरेव नवनीतम् । 
   तस्मान् नवनीतेनाभ्यङ्क्ते । 
   अनुलोमम् । 
   यजुषा 
   व्यावृत्त्यै । 
   इन्द्रो वृत्रमहन् 
  तस्य कनीनिका परापतत् 
   तदाञ्जनमभवत् । 
  यदाङ्क्ते चक्षुरेव भ्रातृव्यस्य वृङ्क्ते 
   दक्षिणम् पूर्वमाङ्क्ते 
VERSE: 6
   सव्यं हि पूर्वम् मनुष्या आञ्जते 
   न नि धावते 
   नीव हि मनुष्या धावन्ते 
   पञ्च कृत्व आऽङ्क्ते
   पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे 
   परिमितमाऽङ्क्ते। 
   परिमितं हि मनुष्या आञ्जते 
   सतूलयाऽऽङ्क्ते। 
   अपतूलया हि मनुष्या आञ्जते 
   व्यावृत्त्यै 
   यदपतूलयाऽऽञ्जीत वज्र इव स्यात् 
  सतूलयाऽङ्क्ते मित्रत्वाय । 
VERSE: 7
   इन्द्रो वृत्रमहन् । 
   सोऽपोऽभ्य्यम्रियत 
   तासां यन् मेध्यं यज्ञियं सदेवमासीत् तदपोदक्रामत् 
   ते दर्भा अभवन् 
   यद् दर्भपुञ्जीलैः पवयति या एव मेध्या यज्ञियाः सदेवा आपस् ताभिरेवैनम् पवयति 
   द्वाभ्याम् पवयति । 
   अहोरात्राभ्यामेवैनम् पवयति 
   त्रिभिः पवयति 
   त्रय इमे लोकाः । 
   एभिरेवैनं लोकैः पवयति 
   पञ्चभिः 
VERSE: 8
   पवयति 
   पञ्चाक्षरा पङ्क्तिः 
   पाङ्क्तो यज्ञः । 
   यज्ञायैवैनम् पवयति 
   षड्भिः पवयति 
   षड् वा ऋतवः । 
   ऋतुभिरेवैनम् पवयति 
   सप्तभिः पवयति 
   सप्त छन्दांसि 
  छन्दोभिरेवैनम् पवयति 
   नवभिः पवयति 
   नव वै पुरुषे प्राणाः 
  सप्राणमेवैनम् पवयति । 
   एकविंशत्या पवयति 
   दश हस्त्या अङ्गुलयो दश पद्या आत्मैकविंशः । 
   यावान् एव पुरुषस् तमपरिवर्गम्
VERSE: 9
   पवयति 
   चित्पतिस् त्वा पुनात्वित्याह 
   मनो वै चित्पतिः । 
   मनसैवैनम् पवयति 
   वाक्पतिस् त्वा पुनात्वित्याह 
   वाचैवैनम् पवयति 
   देवस् त्वा सविता पुनात्वित्याह 
   सवितृप्रसूत एवैनम् पवयति 
   तस्य ते पवित्रपते पवित्रेण यस्मै कम् पुने तच् छकेयमित्याह । 
   आशिषमेवैतामा शास्ते ॥ 
6.1.2 अनुवाक 2 दीक्षाहुत्याभिधानम् VERSE: 1
   यावन्तो वै देवा यज्ञायापुनत त एवाभवन् 
   य एवं विद्वान् यज्ञाय पुनीते भवत्येव 
   बहिः पवयित्वान्तः प्र पादयति 
   मनुष्यलोक एवैनम् पवयित्वा पूतं देवलोकम् प्र णयति । 
   अदीक्षित एकयाऽऽहुत्येत्याहुः 
   स्रुवेण चतस्रो जुहोति दीक्षितत्वाय स्रुचा पञ्चमीम् 
   पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे । 
   आकूत्यै प्रयुजेऽग्नये  
VERSE: 2
   स्वाहेत्याह । 
   आकूत्या हि पुरुषो यज्ञमभि प्रयुङ्क्ते 
   यजेयेति 
   मेधायै मनसेऽग्नये स्वाहेत्याह 
   मेधया हि मनसा पुरुषो यज्ञमभिगच्छति 
   सरस्वत्यै पूष्णेऽग्नये स्वाहेत्याह 
   वाग् वै सरस्वती पृथिवी पूषा 
   वाचैव पृथिव्या यज्ञम् प्र युङ्क्ते । 
   आपो देवीर् बृहतीर्विश्वशम्भुव इत्याह 
  या वै वर्ष्यास् ताः 
VERSE: 3
   आपो देवीर् बृहतीर्विश्वशम्भुवः । 
   यदेतद् यजुर् न ब्रूयाद् दिव्या आपोऽशान्ता इमं लोकमा गच्छेयुः । 
   आपो देवीर् बृहतीर्विश्वशम्भुव इत्याह । 
   अस्मा एवैना लोकाय शमयति 
   तस्माच् छान्ता इमं लोकमा गच्छन्ति 
   द्यावापृथिवी इत्याह 
   द्यावापृथिव्योर् हि यज्ञः । 
   उर्वन्तरिक्षमित्याह । 
   अन्तरिक्षे हि यज्ञः । 
बृहस्पतिर् नो हविषा वृधातु
VERSE: 4
   इत्याह। 
   ब्रह्म वै देवानाम् बृहस्पतिः । 
   ब्रह्मणैवास्मै यज्ञमव रुन्द्धे 
   यद् ब्रूयात् । 
   विधेरिति यज्ञस्थाणुम् ऋच्छेत् । 
   वृधात्वित्याह यज्ञस्थाणुमेव परि वृणक्ति 
   प्रजापतिर्यज्ञमसृजत 
   सोऽस्मात् सृष्टः पराङ् ऐत् 
   स प्र यजुरव्लीनात् प्र साम 
   तम् ऋग् उदयच्छत् । 
   यद् ऋग् उदयच्छत् तद् औद्ग्रहणस्यौद्ग्रहणत्वम् ॥
  ऋचा 
VERSE: 5
   जुहोति यज्ञस्योद्यत्यै । 
   अनुष्टुप् छन्दसामुदयच्छद् इत्याहुस् 
   तस्मादनुष्टुभा जुहोति 
   यज्ञस्योद्यत्यै 
   द्वादश वात्सबन्धान्य् उदयच्छन्न् इत्याहुस् 
   तस्माद् द्वादशभिर्वात्सबन्धविदो दीक्षयन्ति 
   सा वा एषर्ग्  अनुष्टुग्  
   वाग्  अनुष्टुग् 
   यदेतयर्चा दीक्षयति वाचैवैनं सर्वया दीक्षयति 
   विश्वे देवस्य नेतुरित्याह सावित्र्येतेन ।
   मर्तो वृणीत सख्यम् 
VERSE: 6
   इत्याह पितृदेवत्यैतेन। 
   विश्वे राय इषुध्यसीत्याह वैश्वदेव्येतेन 
   द्युम्नं वृणीत पुष्यस इत्याह पौष्ण्येतेन 
   सा वा एषर्क् सर्वदेवत्या 
   यदेतयर्चा दीक्षयति सर्वाभिरेवैनं देवताभिर् दीक्षयति 
   सप्ताक्षरम् प्रथमम् पदमष्टाक्षराणि त्रीणि 
   यानि त्रीणि तान्यष्टावुप यन्ति 
   यानि चत्वारि तान्यष्टौ 
   यदष्टाक्षरा तेन 
VERSE: 7
   गायत्री ।
   यदेकादशाक्षरा तेन  त्रिष्टुग्  
   यद् द्वादशाक्षरा तेन जगती सा वा एषर्क् सर्वाणि छन्दांसि 
   यदेतयर्चा दीक्षयति सर्वेभिरेवैनं छन्दोभिर् दीक्षयति 
   सप्ताक्षरम् प्रथमम् पदम् । 
   सप्तपदा शक्वरी 
   पशवः शक्वरी 
   पशून् एवाव रुन्द्धे । 
   एकस्मादक्षरादनाप्तम् प्रथमम् पदम् । 
   तस्माद् यद् वाचोऽनाप्तं तन् मनुष्या उप जीवन्ति 
  पूर्णया जुहोति 
   पूर्ण इव हि प्रजापतिः 
  प्रजापतेराप्त्यै 
  न्यूनया जुहोति 
  न्यूनाद् धि प्रजापतिः प्रजा असृजत प्रजानां सृष्ट्यै ॥ 
6.1.3 अनुवाक 3
 कृष्णाजिनादिभिर्दीक्षाकरणाभिधानम्
VERSE: 1
   ऋक्सामे वै देवेभ्यो यज्ञायातिष्ठमाने कृष्णो रूपं कृत्वाऽपक्रम्यातिष्ठताम् । 
   तेऽमन्यन्त 
   यं वा इमे उपावर्त्स्यतः स इदं भविष्यतीति ते उपामन्त्रयन्त् ते अहोरात्रयोर् महिमानमपनिधाय देवान् उपावर्तेताम् 
   एष वा ऋचो वर्णो यच् छुक्लं कृष्णाजिनस्य । 
   एष साम्नो यत्कृष्णम् 
   ऋक्सामयोः शिल्पे स्थ इत्याह । 
   ऋक्सामे एवाव रुन्धे । 
   एषः  
VERSE: 2
   वा अह्नो वर्णो यच् छुक्लं कृष्णाजिनस्यैष रात्रिया यत् कृष्णं यदेवैनयोस् तत्र न्यक्तं तदेवाव रुन्द्धे 
   कृष्णाजिनेन दीक्षयति ब्रह्मणो वा एतद् रूपं यत् कृष्णाजिनम् ब्रह्मणैवैनं दीक्षयति । 
   इमां धियं शिक्षमाणस्य देवेत्याह यथायजुरेवैतत् । 
   गर्भो वा एष यद् दीक्षित उल्बं वासः प्रोर्णुते तस्मात्  
VERSE: 3
   गर्भाः प्रावृता जायन्ते 
   न पुरा सोमस्य क्रयादपोर्ण्वीत यत् पुरा सोमस्य क्रयादपोर्ण्वीत गर्भाः प्रजानाम् परापातुकाः स्युः 
   क्रीते सोमेऽपोर्णुते जायत एव तदथो यथा वसीयांसम् प्रत्यपोर्णुते तादृग् एव तद् 
   अङ्गिरसः सुवर्गं लोकं यन्त ऊर्जं व्यभजन्त ततो यदत्यशिष्यत ते शरा अभवन्न् ऊर्ग् वै शरा यच् छरमयी  
VERSE: 4
   मेखला भवत्य् ऊर्जमेवाव रुन्द्धे 
   मध्यतः सं नह्यति मध्यत एवास्मा ऊर्जं दधाति तस्मान् मध्यत ऊर्जा भुञ्जते । 
   ऊर्ध्वं वै पुरुषस्य नाभ्यै मेध्यमवाचीनममेध्यं यन् मध्यतः संनह्यति मेध्यं चैवास्यामेध्यं च व्यावर्तयति । 
   इन्द्रो वृत्राय वज्रम् प्राहरत् स त्रेधा व्यभवत् स्फ्यस् तृतीयं रथस् तृतीयं यूपस् तृतीयम् ॥ 
VERSE: 5
   येऽन्तःशरा अशीर्यन्त ते शरा अभवन् तच् छराणां शरत्वम् 
   वज्रो वै शराः क्षुत् खलु वै मनुष्यस्य भ्रातृव्यो यच् छरमयी मेखला भवति वज्रेणैव साक्षात् क्षुधम् भ्रातृव्यम् मध्यतोऽप हते 
   त्रिवृद् भवति त्रिवृद् वै प्राणस् त्रिवृतमेव प्राणम् मध्यतो यजमाने दधाति 
   पृथ्वी भवति रज्जूनां व्यावृत्त्यै 
   मेखलया यजमानं दीक्षयति योक्त्रेण पत्नीम् मिथुनत्वाय । 
VERSE: 6
   यज्ञो दक्षिणामभ्यध्यायत् तां समभवत् तद् इन्द्रोऽचायत् सोऽमन्यत यो वा इतो जनिष्यते स इदम् भविष्यतीति ताम् प्राविशत् तस्या इन्द्र एवाजायत 
   सोऽमन्यत 
   यो वै मद् इतोऽपरो जनिष्यते स इदम् भविष्यतीति तस्या अनुमृश्य योनिमाऽच्छिनत् सा सूतवशाऽभवत् तत् सूत वशायै जन्म ॥ 
VERSE: 7
   तां हस्ते न्यवेष्टयत ताम् मृगेषु न्यदधात् सा कृष्णविषाणाऽभवद् इन्द्रस्य योनिरसि मा मा हिंसीरिति कृष्णविषाणाम् प्र यच्छति सयोनिमेव यज्ञं करोति सयोनिं दक्षिणां सयोनिमिन्द्रं सयोनित्वाय 
   कृष्यै त्वा सुसस्याया इत्याह तस्मादकृष्टपच्या ओषधयः पच्यन्ते 
   सुपिप्पलाभ्यस् त्वौषधीभ्य इत्याह तस्माद् ओषधयः फलं गृह्णन्ति 
   यद् धस्तेन  
VERSE: 8
   कण्डूयेत पामनम्भावुकाः प्रजाः स्युर्यत् स्मयेत नग्नम्भावुकाः 
   कृष्णविषाणया कण्डूयतेऽपिगृह्य स्मयते प्रजानां गोपीथाय 
   न पुरा दक्षिणाभ्यो नेतोः कृष्णविषाणामव चृतेद् यत् पुरा दक्षिणाभ्यो नेतोः कृष्णविषाणामवचृतेद् योनिः प्रजानाम् परापातुका स्यात् । 
   नीतासु दक्षिणासु चात्वाले कृष्णविषाणाम् प्रास्यति योनिर् वै यज्ञस्य चात्वालं योनिः कृष्णविषाणा योनावेव योनिं दधाति यज्ञस्य सयोनित्वाय ॥ 
6.1.4 अनुवाक 4
दण्डादानादिकरणपूर्वकनियमानुष्ठानविधिः
VERSE: 1
   वाग् वै देवेभ्योऽपाक्रामद् यज्ञायातिष्ठमाना सा वनस्पतीन् प्राविशत् सैषा वाग् वनस्पतिषु वदति या दुन्दुभौ या तूणवे या वीणायाम् । 
   यद् दीक्षितदण्डम् प्रयच्छति वाचमेवाव रुन्द्धे । 
   औदुम्बरो भवत्य् ऊर्ग् वा  उदुम्बर ऊर्जमेवाव रुन्द्धे 
   मुखेन सम्मितो भवति मुखत एवास्मा ऊर्जं दधाति तस्मान् मुखत ऊर्जा भुञ्जते । 
VERSE: 2
   क्रीते सोमे मैत्रावरुणाय दण्डम् प्र यच्छति मैत्रावरुणो हि पुरस्ताद् ऋत्विग्भ्यो वाचं विभजति ताम् ऋत्विजो यजमाने प्रति ष्ठापयन्ति 
   स्वाहा यज्ञम् मनसेत्याह मनसा हि पुरुषो यज्ञमभिगच्छति 
   स्वाहा द्यावापृथिवीभ्यामित्याह द्यावापृथिव्योर् हि यज्ञः 
   स्वाहोरोरन्तरिक्षाद् इत्याहान्तरिक्षे हि यज्ञः स्वाहा यज्ञं वातादारभ इत्याहायम्  
VERSE: 3
   वाव यः पवते स यज्ञस् तमेव साक्षादा रभते 
   मुष्टी करोति वाचं यच्छति यज्ञस्य धृत्यै । 
   अदीक्षिष्टायम् ब्राह्मण इति त्रिरुपांश्वाह देवेभ्य एवैनम् प्राह त्रिरुच्चैरुभयेभ्य एवैनं देवमनुष्येभ्यः प्राह 
   न पुरा नक्षत्रेभ्यो वाचं वि सृजेत् । 
   यत् पुरा नक्षत्रेभ्यो वाचं विसृजेद् यज्ञं वि च्छिन्द्यात् । 
VERSE: 4
   उदितेषु नक्षत्रेषु व्रतं कृणुतेति वाचं वि सृजति यज्ञव्रतो वै दीक्षितो यज्ञमेवाभि वाचं वि सृजति 
   यदि विसृजेद् वैष्णवीम् ऋचमनु ब्रूयाद् यज्ञो वै विष्णुर्यज्ञेनैव यज्ञं सं तनोति 
   दैवीं धियम् मनामह इत्याह यज्ञमेव तन् म्रदयति 
   सुपारा नो असद् वश इत्याह व्युष्टिमेवाव रुन्द्धे । 
VERSE: 5
   ब्रह्मवादिनो वदन्ति 
   होतव्यं दीक्षितस्य गृहा३इ न होतव्या३मिति 
   हविर् वै दीक्षितो यज् जुहुयाद् यजमानस्यावदाय जुहुयाद् यन् न जुहुयाद् यज्ञपरुरन्तरियाद् ये देवा मनोजाता मनोयुज इत्याह 
   प्राणा वै देवा मनोजाता मनोयुजस् 
   तेष्वेव परोऽक्षं जुहोति 
   तन् नेव हुतं नेवाहुतम् । 
   स्वपन्तं वै दीक्षितं रक्षांसि जिघांसन्त्यग्निः  
VERSE: 6
   खलु वै रक्षोहाग्ने त्वं सु जागृहि वयं सु मन्दिषीमहीत्याहाग्निमेवाधिपां कृत्वा स्वपिति 
   रक्षसामपहत्यै । 
   अव्रत्यमिव वा एष करोति यो दीक्षितः स्वपिति त्वमग्ने व्रतपा असीत्याहाग्निर् वै देवानां व्रतपतिः स एवैनं व्रतमालम्भयति 
   देव आ मर्त्येष्वा इत्याह 
   देवः  
VERSE: 7
   ह्येष सन् मर्त्येषु 
   त्वं यज्ञेष्व् ईड्य इत्याहैतं हि यज्ञेष्व् ईडते । 
   अप वै दीक्षितात् सुषुपुष इन्द्रियं देवताः क्रामन्ति 
   विश्वे देवा अभि मामाववृत्रन्न् इत्याह । 
   इन्द्रियेणैवैनं देवताभिः सं नयति 
   यदेतद् यजुर् न ब्रूयाद् यावत एव पशूनभि दीक्षेत तावन्तोऽस्य पशवः स्यू रास्वेयत् ॥ 
VERSE: 8
   सोमाऽऽभूयो भरेत्याहापरिमितान् एव पशूनव रुन्द्धे 
   चन्द्रमसि मम भोगाय भवेत्याह 
   यथादेवतमेवैनाः प्रति गृह्णाति 
   वायवे त्वा वरुणाय त्वेति यदेवमेता नानुदिशेदयथा देवतं दक्षिणा गमयेदा देवताभ्यो वृश्च्येत 
   यदेवमेता अनुदिशति यथादेवतमेव दक्षिणा गमयति न देवताभ्य आ वृश्च्यते 
VERSE: 9
   देवीरापो अपां नपाद् इत्याह 
   यद् वो मेध्यं यज्ञियं सदेवं तद् वो माव क्रमिषमिति वावैतदाह । 
   अच्छिन्नं तन्तुम् पृथिव्या अनु गेषमित्याह सेतुमेव कृत्वाऽत्येति ॥ 
6.1.5 अनुवाक 5
प्रायणीया विधानम्
VERSE: 1
   देवा वै देवयजनमध्यवसाय दिशो न प्राजानन् तेऽन्योऽन्यमुपाधावन् 
   त्वया प्र जानाम त्वयेति तेऽदित्यां समध्रियन्त 
   त्वया प्र जानामेति साब्रवीद् वरं वृणै मत्प्रायणा एव वो यज्ञा मदुदयना असन्न् इति 
   तस्मादादित्यः प्रायणीयो यज्ञानामादित्य उदयनीयः 
   पञ्च देवता यजति पञ्च दिशो दिशाम् प्रज्ञात्यै ॥ 
VERSE: 2
   अथो पञ्चाक्षरा पङ्क्तिः पाङ्क्तो यज्ञो यज्ञमेवाव रुन्द्धे 
   पथ्यां स्वस्तिमयजन् प्राचीमेव तया दिशम् प्राजानन्न्
अग्निना दक्षिणा
सोमेन प्रतीचीम्
̇ सवित्रोदीचीमदित्योर्ध्वाम्
   पथ्यां स्वस्तिं यजति प्राचीमेव तया दिशम् प्र जानाति 
   पथ्यां स्वस्तिमिष्ट्वाग्नीषोमौ यजति चक्षुषी वा एते यज्ञस्य यदग्नीषोमौ ताभ्यामेवानु पश्यति ॥ 
VERSE: 3
   अग्नीषोमाविष्ट्वा सवितारं यजति सवितृप्रसूत एवानु पश्यति 
   सवितारमिष्ट्वाऽदितिं यजतीयं वा अदितिरस्यामेव प्रतिष्ठायानु पश्यति । 
   अदितिमिष्ट्वा मारुतीम् ऋचमन्वाह विशां क्लृप्त्यै 
   ब्रह्मवादिनो वदन्ति 
   प्रयाजवदननूयाजम् प्रायणीयं कार्यमनूयाजवत् 
VERSE: 4
   अप्रयाजमुदयनीयमिति । 
   इमे वै प्रयाजा अमी अनूयाजाः सैव सा यज्ञस्य संततिस् 
   तत् तथा न कार्यमात्मा वै प्रयाजाः प्रजानूयाजा यत् प्रयाजानन्तरियादात्मानमन्तरियाद् यदनूयाजानन्तरियात् प्रजामन्तरियाद् यतः खलु वै यज्ञस्य विततस्य न क्रियते तदनु यज्ञः परा भवति 
   यज्ञम् पराभवन्तं यजमानोऽनु 
VERSE: 5
   परा भवति 
   प्रयाजवदेवानूयाजवत् प्रायणीयं कार्यम् प्रयाजवदनूयाजवदुदयनीयं नात्मानमन्तरेति न प्रजां न यज्ञः पराभवति न यजमानः 
   प्रायणीयस्य निष्कास उदयनीयमभि निर्वपति सैव सा यज्ञस्य संततिः । 
   याः प्रायणीयस्य याज्या यत् ता उदयनीयस्य याज्याः कुर्यात् पराङ् अमुं लोकमा रोहेत् प्रमायुकः स्यात् । 
   याः प्रायणीयस्य पुरोऽनुवाक्यास् ता उदयनीयस्य याज्याः करोत्यस्मिन्न् एव लोके प्रति तिष्ठति ॥ 
6.1.6 अनुवाक 6 अरुणया सोमक्रयाभिधानम् VERSE: 1
   कद्रूश्च वै सुपर्णी चात्मरूपयोरस्पर्धेताम् । 
   सा कद्रूः सुपर्णीमजयत्
   साब्रवीत्
   तृतीयस्यामितो दिवि सोमस् तमा हर तेनात्मानं निष्क्रीणीष्वेति ।
   इयं वै कद्रूरसौ सुपर्णी
   छन्दांसि सौपर्णेयाः
   साब्रवीत् ।
   अस्मै वै पितरौ पुत्रान् बिभृतस् तृतीयस्यामितो दिवि सोमस् तमा हर तेनात्मानं निष् क्रीणीष्व  
VERSE: 2
   इति मा कद्रूरवोचद् इति 
   जगत्य् उदपतच् चतुर्दशाक्षरा सती 
   साऽप्राप्य न्यवर्तत 
   तस्यै द्वे अक्षरे अमीयेताम् । 
   सा पशुभिश्च दीक्षया चाऽगच्छत् 
   तस्माज् जगती छन्दसाम् पशव्यतमा 
   तस्मात् पशुमन्तं दीक्षोप नमति 
   त्रिष्टुग् उदपतत् त्रयोदशाक्षरा सती 
   साऽप्राप्य न्यवर्तत 
   तस्यै द्वे अक्षरे अमीयेताम् । 
  सा दक्षिणाभिश्च 
VERSE: 3
   तपसा चागच्छत् 
   तस्मात् त्रिष्टुभो लोके माध्यंदिने सवने दक्षिणा नीयन्ते । 
   एतत् खलु वाव तप इत्याहुर्यः स्वं ददातीति 
   गायत्र्य् उदपतच् चतुरक्षरा सत्यजया ज्योतिषा 
   तमस्या अजाऽभ्यरुन्द्ध 
   तदजाया अजत्वम् । 
   सा सोमं चाऽहरच् चत्वारि चाक्षराणि 
   साष्टाक्षरा समपद्यत 
   ब्रह्मवादिनो वदन्ति । 
VERSE: 4
   कस्मात् सत्याद् गायत्री कनिष्ठा छन्दसां सती यज्ञमुखम् परीयायेति 
   यदेवादः सोममाऽहरत् तस्माद् यज्ञमुखम् पर्य् ऐत् 
   तस्मात् तेजस्विनीतमा 
   पद्भ्यां द्वे सवने समगृह्णान् मुखेनैकम् । 
   यम् मुखेन समगृह्णात् तदधयत् 
   तस्माद् द्वे सवने शुक्रवती प्रातःसवनं च माध्यंदिनं च 
   तस्मात् तृतीयसवन ऋजीषमभि षुण्वन्ति 
   धीतमिव हि मन्यन्ते ॥ 
VERSE: 5
   आशिरमव नयति सशुक्रत्वायाथो सम् भरत्येवैनत् 
   तं सोममाह्रियमाणं गन्धर्वो विश्वावसुः पर्यमुष्णात् 
   स तिस्रो रात्रीः परिमुषितोऽवसत् 
   तस्मात् तिस्रो रात्रीः क्रीतः सोमो वसति 
   ते देवा अब्रुवन् । 
   स्त्रीकामा वै गन्धर्वा स्त्रिया निष्क्रीणामेति 
   ते वाचं स्त्रियमेकहायनीं कृत्वा तया निरक्रीणन् । 
   सा रोहिद् रूपं कृत्वा गन्धर्वेभ्यः  
VERSE: 6
   अपक्रम्यातिष्ठत् 
   तद् रोहितो जन्म 
   ते देवा अब्रुवन् । 
   अप युष्मदक्रमीन् नास्मान् उपावर्तते वि ह्वयामहा इति 
   ब्रह्म गन्धर्वा अवदन्नगायन् देवाः 
   सा देवान् गायत उपावर्तत 
   तस्माद् गायन्तं स्त्रियः कामयन्ते 
   कामुका एनं स्त्रियो भवन्ति य एवं वेदाथो य एवं विद्वानपि जन्येषु भवति तेभ्य एव ददत्य् उत यद् बहुतयाः  
VERSE: 7
   भवन्ति । 
   एकहायन्या क्रीणाति 
   वाचैवैनं सर्वया क्रीणाति 
   तस्मादेकहायना मनुष्या वाचं वदन्ति । 
   अकूटयाऽकर्णयाऽकणायाऽश्लोणयाऽसप्तशफया क्रीणाति 
   सर्वयैवैनं क्रीणाति 
   यच् छ्वेतया क्रीणीयाद् दुश्चर्मा यजमानः स्यात् । 
   यत् कृष्णयानुस्तरणी स्यात् 
   प्रमायुको यजमानः स्यात् । 
 यद् द्विरूपया वार्त्रघ्नी स्यात् 
  स वान्यं जिनीयात् तं वान्यो जिनीयात् । 
  अरुणया पिङ्गाक्ष्या क्रीणाति । 
   एतद् वै सोमस्य रूपम् । 
   स्वयैवैनं देवतया क्रीणाति ॥ 
6.1.7 अनुवाक 7 अरुणया सोमक्रयप्रकाराभिधानम् VERSE: 1
   तद् धिरण्यमभवत् 
   तस्मादद्भ्यो हिरण्यम् पुनन्ति 
   ब्रह्मवादिनो वदन्ति 
   कस्मात् सत्यादनस्थिकेन प्रजाः प्रवीयन्तेऽस्थन्वतीर् जायन्त इति 
   यद् धिरण्यं घृतेऽवधाय जुहोति तस्मादनस्थिकेन प्रजाः प्र वीयन्तेऽस्थन्वतीर् जायन्ते । 
   एतद् वा अग्नेः प्रियं धाम यद् घृतं तेजो हिरण्यम् 
   इयं ते शुक्र तनूरिदं वर्च इत्याह 
   सतेजसमेवैनं सतनुम् ॥ 
VERSE: 2
   करोति । 
   अथो सम् भरत्येवैनम् । 
   यदबद्धमवदध्याद् गर्भाः प्रजानाम् परापातुकाः स्युः । 
   बद्धमव दधाति गर्भाणां धृत्यै 
   निष्टर्क्यम् बध्नाति 
   प्रजानाम् प्रजननाय 
   वाग् वा एषा यत् सोमक्रयणी 
   जूरसीत्याह 
   यद् धि मनसा जवते तद् वाचा वदति 
   धृता मनसेत्याह 
   मनसा हि वाग् धृता 
   जुष्टा विष्णव इत्याह । 
VERSE: 3
   यज्ञो वै विष्णुः । 
   यज्ञायैवैनां जुष्टां करोति 
   तस्यास् ते सत्यसवसः प्रसव इत्याह 
   सवितृप्रसूतामेव वाचमव रुन्द्धे 
   काण्डेकाण्डे वै क्रियमाणे यज्ञं रक्षांसि जिघांसन्ति । 
   एष खलु वा अरक्षोहतः पन्था योऽग्नेश्च सूर्यस्य च 
   सूर्यस्य चक्षुरारुहमग्नेरक्ष्णः कनीनिकामित्याह 
   य एवारक्षोहतः पन्थास् तं समारोहति 
VERSE: 4
   वाग् वा एषा यत् सोमक्रयणी 
   चिदसि मनासीत्याह 
   शास्त्येवैनामेतत् 
   तस्माच् छिष्टाः प्रजा जायन्ते 
   चिदसीत्याह 
   यद् धि मनसा चेतयते तद् वाचा वदति 
   मनासीत्याह 
   यद् धि मनसाभिगच्छति तत् करोति 
   धीरसीत्याह 
   यद् धि मनसा ध्यायति तद् वाचा  
VERSE: 5
   वदति 
   दक्षिणासीत्याह 
   दक्षिणा ह्येषा 
   यज्ञियासीत्याह 
   यज्ञियामेवैनां करोति 
   क्षत्रियासीत्याह 
   क्षत्रिया ह्येषा । 
   अदितिरस्य् उभयतःशीर्ष्णीत्याह 
   यदेवादित्यः प्रायणीयो यज्ञानामादित्य उदयनीयस् तस्मादेवमाह 
  यदबद्धा स्यादयता स्यात् । 
   यत् पदिबद्धानुस्तरणी स्यात् 
   प्रमायुको यजमानः स्यात् ॥ 
VERSE: 6
   यत् कर्णगृहीता वार्त्रघ्नी स्यात् 
   स वान्यं जिनीयात् तं वान्यो जिनीयात् । 
   मित्रस् त्वा पदि बध्नात्वित्याह 
   मित्रो वै शिवो देवानाम् । 
   तेनैवैनाम् पदि बध्नाति 
   पूषाध्वनः पात्वित्याह । 
   इयं वै पूषा । 
   इमामेवास्या अधिपामकर् । 
   समष्ट्यै । 
   इन्द्रायाध्यक्षायेत्याह । 
   इन्द्रमेवास्या अध्यक्षं करोति ॥ 
VERSE: 7
   अनु त्वा माता मन्यतामनु पितेत्याह । 
   अनुमतयैवैनया क्रीणाति 
   सा देवि देवमच्छेहीत्याह 
   देवी ह्येषा देवः सोमः । 
   इन्द्राय सोममित्याह । 
   इन्द्राय हि सोम आह्रियते 
   यदेतद् यजुर् न ब्रूयात् पराच्येव सोमक्रयणीयात् । 
   रुद्रस् त्वाऽऽ वर्तयत्वित्याह 
   रुद्रो वै क्रूरः  
VERSE: 8
   देवानाम् । 
   तमेवास्यै परस्ताद् दधात्यावृत्त्यै 
   क्रूरमिव वा एतत् करोति यद् रुद्रस्य कीर्तयति 
   मित्रस्य पथेत्याह 
   शान्त्यै 
   वाचा वा एष वि क्रीणीते यः सोमक्रयण्या 
   स्वस्ति सोमसखा पुनरेहि सह रय्येत्याह 
   वाचैव विक्रीय पुनरात्मन् वाचं धत्ते । 
   अनुपदासुकाऽस्य वाग् भवति य एवं वेद ॥ 
6.1.8 अनुवाक 8 पदसंग्रहणाभिधानम् VERSE: 1
   षट् पदान्यनु नि क्रामति 
   षडहं वाङ् नाति वदति । 
   उत संवत्सरस्यायने यावत्येव वाक् तामव रुन्द्धे 
   सप्तमे पदे जुहोति 
   सप्तपदा शक्वरी 
   पशवः शक्वरी 
   पशून् एवाव रुन्द्धे 
   सप्त ग्राम्याः पशवः सप्तारण्याः सप्त छन्दांसि । 
   उभयस्यावरुद्ध्यै 
   वस्व्यसि रुद्राऽसीत्याह 
   रूपमेवास्या एतन् महिमानम्  
VERSE: 2
   व्याचष्टे 
   बृहस्पतिस् त्वा सुम्ने रण्वत्वित्याह 
   ब्रह्म वै देवानाम् बृहस्पतिः । 
   ब्रह्मणैवास्मै पशूनव रुन्द्धे 
   रुद्रो वसुभिरा चिकेत्वित्याह । 
   आवृत्त्यै 
   पृथिव्यास् त्वा मूर्धन्ना जिघर्मि देवयजन इत्याह 
   पृथिव्या ह्येष मूर्धा यद् देवयजनम् 
   इडायाः पद इत्याह । 
  इडायै ह्येतत् पदं यत् सोमक्रयण्यै 
  घृतवति स्वाहा  
VERSE: 3
   इत्याह 
   यदेवास्यै पदाद् घृतमपीड्यत तस्मादेवमाह 
   यदध्वर्युरनग्नावाहुतिं जुहुयादन्धोऽध्वर्युः भवति न यज्ञं रक्षांसि घ्नन्ति 
   काण्डेकाण्डे वै क्रियमाणे यज्ञं रक्षांसि जिघांसन्ति 
   परिलिखितं रक्षः परिलिखिता अरातय इत्याह 
   रक्षसामपहत्यै  
VERSE: 4
   इदमहं रक्षसो ग्रीवा अपि कृन्तामि योऽस्मान् द्वेष्टि यं च वयं द्विष्म इत्याह 
   द्वौ वाव पुरुषौ यं चैव द्वेष्टि यश्चैनं द्वेष्टि तयोरेवानन्तरायं ग्रीवाः कृन्तति 
   पशवो वै सोमक्रयण्यै पदम् । 
   यावत्त्मूतं सं वपति 
   पशून् एवाव रुन्द्धे । 
   अस्मे राय इति सं वपति । 
   आत्मानमेवाध्वर्युः  
VERSE: 5
   पशुभ्यो नान्तरेति 
   त्वे राय इति यजमानाय प्र यच्छति 
   यजमान एव रयिं दधाति 
   तोते राय इति पत्नियाः । 
   अर्धो वा एष आत्मनो यत् पत्नी 
   यथा गृहेषु निधत्ते तादृग् एव तत् 
   त्वष्टीमती ते सपेयेत्याह 
   त्वष्टा वै पशूनाम् मिथुनानां रूपकृत् । 
   रूपमेव पशुषु दधाति । 
   अस्मै वै लोकाय गार्हपत्य आ धीयतेऽमुष्मा आहवनीयः । 
   यद् गार्हपत्य उपवपेदस्मिम्̐ लोके पशुमान्त् स्यात् । 
   यदाहवनीयेऽमुष्मिम्̐ लोके पशुमान्त् स्यात् । 
  उभयोरुप वपति । 
   उभयोरेवैनं लोकयोः पशुमन्तं करोति ॥ 
6.1.9 अनुवाक 9 सोमोन्मानाभिधानम् VERSE: 1
   ब्रह्मवादिनो वदन्ति 
   विचित्यः सोमा3 न विचित्या3 इति 
   सोमो वा ओषधीनां राजा 
   तस्मिन् यदापन्नं ग्रसितमेवास्य तत् । 
   यद् विचिनुयाद् यथाऽऽस्याद् ग्रसितं निष्खिदति तादृग् एव तत् । 
   यन् न विचिनुयाद् यथाऽक्षन्नापन्नं विधावति तादृग् एव तत् 
   क्षोधुकोऽध्वर्युः स्यात् क्षोधुको यजमानः 
   सोमविक्रयिन्त् सोमं शोधयेत्येव ब्रूयात् । 
   यदीतरम्  
VERSE: 2
   यदीतरमुभयेनैव सोमविक्रयिणमर्पयति 
   तस्मात् सोमविक्रयी क्षोधुकः । 
   अरुणो ह स्माहौपवेशिः 
   सोमक्रयण एवाहं तृतीयसवनमव रुन्ध इति 
   पशूनां चर्मन् मिमीते पशून् एवाव रुन्द्धे 
   पशवो हि तृतीयं सवनम् । 
   यं कामयेत । 
   अपशुः स्याद् इत्य् ऋक्षतस् तस्य मिमीत । 
   ऋक्षं वा अपशव्यम् 
   अपशुरेव भवति 
   यं कामयेत 
   पशुमान्त् स्यात् ॥ 
VERSE: 3
   इति लोमतस् तस्य मिमीत । 
   एतद् वै पशूनां रूपम् । 
   रूपेणैवास्मै पशूनव रुन्द्धे 
   पशुमान् एव भवति । 
   अपामन्ते क्रीणाति 
   सरसमेवैनं क्रीणाति । 
   अमात्योऽसीत्याह । 
   अमैवैनं कुरुते 
   शुक्रस् ते ग्रह इत्याह 
   शुक्रो ह्यस्य ग्रहः । 
   न साऽच्छ याति 
   महिमानमेवास्याच्छ याति । 
   अनसा  
VERSE: 4
   अच्छ याति 
   तस्मादनोवाह्यं समे जीवनम् । 
   यत्र खलु वा एतं शीर्ष्णा हरन्ति 
   तस्माच् छीर्षहार्यं गिरौ जीवनम् 
   अभि त्यं देवं सवितारमित्यतिच्छन्दसर्चा मिमीते । 
   अतिच्छन्दा वै सर्वाणि छन्दांसि 
   सर्वेभिरेवैनं छन्दोभिर् मिमीते 
   वर्ष्म वा एषा छन्दसां यदतिच्छन्दाः । 
   यदतिच्छन्दसर्चा मिमीते वर्ष्मैवैनं समानानां करोति । 
  एकयैकयोत्सर्गम्  
VERSE: 5
   मिमीतेऽयातयाम्नियायातयाम्नियैवैनम् मिमीते 
   तस्मान् नाना  वीर्या अङ्गुलयः 
   सर्वास्वङ्गुष्ठमुप नि गृह्णाति 
   तस्मात् समावद्वीर्योऽन्याभिरङ्गुलिभिस् 
   तस्मात् सर्वा अनु सं चरति 
   यत् सह सर्वाभिर् मिमीत संश्लिष्टा अङ्गुलयो जायेरन् । 
   एकयैकयोत्सर्गम् मिमीते 
   तस्माद् विभक्ता जायन्ते 
   पञ्च कृत्वो यजुषा मिमीते 
   पञ्चाक्षरा पङ्क्तिः 
  पाङ्क्तो यज्ञः । 
  यज्ञमेवाव रुन्द्धे 
   पञ्च कृत्वस् तूष्णीम्  
VERSE: 6
   दश सम् पद्यन्ते 
   दशाक्षरा  विराड्  
   अन्नं  विराड्  
   विराजैवान्नाद्यमव रुन्द्धे 
   यद् यजुषा मिमीते भूतमेवाव रुन्द्धे 
   यत् तूष्णीम् भविष्यत् 
   यद् वै तावान् एव सोमः स्याद् यावन्तम् मिमीते यजमानस्यैव स्यान् नापि सदस्यानाम् 
   प्रजाभ्यस् त्वेत्य् उप समूहति 
   सदस्यान् एवान्वाभजति 
   वाससोप नह्यति 
  सर्वदेवत्यं वै  
VERSE: 7
   वासः 
   सर्वाभिरेवैनं देवताभिः समर्धयति 
   पशवो वै सोमः 
   प्राणाय त्वेत्य् उप नह्यति 
   प्राणमेव पशुषु दधाति 
   व्यानाय त्वेत्यनु शृन्थति 
   व्यानमेव पशुषु दधाति 
   तस्मात् स्वपन्तम् प्राणा न जहति ॥ 
6.1.10 अनुवाक 10 अन्यैः सोमक्रयाभिधानम् VERSE: 1
   यत् कलया ते शफेन ते क्रीणानीति पणेतागोअर्घं सोमं कुर्यादगोअर्घं यजमानमगोअर्घमध्वर्युम् । 
   गोस् तु महिमानं नाव तिरेत् । 
   गवा ते क्रीणानीत्येव ब्रूयात् । 
   गोअर्घमेव सोमं करोति गोअर्घं यजमानं गोअर्घमध्वर्युम् । 
   न गोर् महिमानमव तिरति । 
   अजया क्रीणाति 
   सतपसमेवैनं क्रीणाति 
   हिरण्येन क्रीणाति 
   सशुक्रमेव  
VERSE: 2
   एनं क्रीणाति 
   धेन्वा क्रीणाति 
   साशिरमेवैनं क्रीणाति । 
   ऋषभेण क्रीणाति 
   सेन्द्रमेवैनं क्रीणाति । 
   अनडुहा क्रीणाति 
   वह्निर्वा अनड्वान् 
   वह्निनैव वह्नि यज्ञस्य क्रीणाति 
   मिथुनाभ्यां क्रीणाति 
   मिथुनस्यावरुद्ध्यै 
   वाससा क्रीणाति 
   सर्वदेवत्यं वै वासः सर्वाभ्य एवैनं देवताभ्यः क्रीणाति 
   दश सम् पद्यन्ते 
   दशाक्षरा विराड् अन्नं विराड् विराजैवान्नाद्यमव रुन्द्धे ॥ 
VERSE: 3
   तपसस् तनूरसि प्रजापतेर्वर्ण इत्याह 
   पशुभ्य एव तदध्वर्युर् नि ह्नुत आत्मनोऽनाव्रस्काय गच्छति श्रियम् प्र पशूनाप्नोति य एवं वेद 
   शुक्रं ते शुक्रेण क्रीणामीत्याह यथायजुरेवैतत् । 
   देवा वै येन हिरण्येन सोममक्रीणन् तत् अभीषहा पुनराददत को हि तेजसा विक्रेष्यत इति 
   येन हिरण्येन  
VERSE: 4
   सोमं क्रीणीयात् तदभीषहा पुनरा ददीत तेज एवात्मन् धत्ते । 
   अस्मे ज्योतिः सोमविक्रयिणि तम इत्याह 
   ज्योतिरेव यजमाने दधाति 
   तमसा सोमविक्रयिणमर्पयति 
   यदनुपग्रथ्य हन्याद् दन्दशूकास् तां समां सर्पाः स्युः । 
   इदमहं सर्पाणां दन्दशूकानां ग्रीवा उप ग्रथ्नामीत्याहादन्दशूकास् तां समां सर्पा भवन्ति तमसा सोमविक्रयिणं विध्यति 
   स्वान  
VERSE: 5
   भ्राजेत्याहैते वा अमुष्मिम्̐ लोके सोममरक्षन् तेभ्योऽधि सोममाहरन् 
   यदेतेभ्यः सोमक्रयणान् नानुदिशेदक्रीतोऽस्य सोमः स्यान् नास्यैतेऽमुष्मिम्̐ लोके सोमं रक्षेयुः । 
   यदेतेभ्यः सोमक्रयणाननुदिशति क्रीतोऽस्य सोमो भवत्येतेऽस्यामुष्मिम्̐ लोके सोमं रक्षन्ति ॥ 
6.1.11 अनुवाक 11 क्रीतसोमस्य शकटेन नयनाभिधानम् VERSE: 1
   वारुणो वै क्रीतः सोम उपनद्धः । 
   मित्रो न एहि सुमित्रधा इत्याह 
   शान्त्यै । 
   इन्द्रस्योरुमा विश दक्षिणमित्याह 
   देवा वै यं सोममक्रीणन् तमिन्द्रस्योरौ दक्षिण आसादयन् । 
   एष खलु वा एतर्हीन्द्रो यो यजते 
   तस्मादेवमाह । 
   उदायुषा स्वायुषेत्याह 
   देवता एवान्वारभ्योत्  
VERSE: 2
   तिष्ठति । 
   उर्वन्तरिक्षमन्विहीत्याह । 
   अन्तरिक्षदेवत्यो ह्येतर्हि सोमः । 
   अदित्याः सदोऽस्यदित्याः सद आ सीदेत्याह 
   यथायजुरेवैतत् । 
   वि वा एनमेतदर्धयति यद् वारुणं सन्तम् मैत्रं करोति 
   वारुण्यर्चाऽऽ सादयतिस्वयैवैनं देवतया समर्धयति 
   वाससा पर्यानह्यति 
   सर्वदेवत्यं वै वासः 
   सर्वाभिरेव  
VERSE: 3
   एनं देवताभिः समर्धयति । 
   अथो रक्षसामपहत्यै 
   वनेषु व्यन्तरिक्षं ततानेत्याह 
   वनेषु हि व्यन्तरिक्षं ततान् 
   वाजमर्वत्स्वित्याह 
   वाजं ह्यर्वत्सु 
   पयो अघ्नियास्वित्याह 
   पयो ह्यघ्नियासु 
   हृत्सु क्रतुमित्याह 
   हृत्सु हि क्रतुम् । 
   वरुणो विक्ष्वग्निमित्याह 
   वरुणो हि विक्ष्वग्निम् । 
   दिवि सूर्यम्  
VERSE: 4
   इत्याह 
   दिवि हि सूर्यम् । 
   सोममद्रावित्याह 
   ग्रावाणो वा अद्रयस् 
   तेषु वा एष सोमं दधाति यो यजते 
   तस्मादेवमाह । 
   उदु त्यं जातवेदसमिति सौर्यर्चा कृष्णाजिनम् प्रत्यानह्यति 
   रक्षसामपहत्यै । 
   उस्रावेतं धूर्षाहावित्याह 
   यथायजुरेवैतत् 
   प्र च्यवस्व भुवस् पत इत्याह 
   भूतानां हि  
VERSE: 5
   एष पतिः । 
   विश्वान्यभि धामानीत्याह 
   विश्वानि ह्येषोऽभि धामानि प्रच्यवते 
   मा त्वा परिपरी विदद् इत्याह 
   यदेवादः सोमं आह्रियमाणं गन्धर्वो विश्वावसुः पर्यमुष्णात् तस्मादेवमाह । 
   अपरिमोषाय 
   यजमानस्य स्वस्त्ययन्यसीत्याह 
   यजमानस्यैवैष यज्ञस्यान्वारम्भः । 
   अनवछित्त्यै 
  वरुणो वा एष यजमानमभ्य् ऐति यत्  
VERSE: 6
   क्रीतः सोम उपनद्धः । 
   नमो मित्रस्य वरुणस्य चक्षस इत्याह 
   शान्त्यै । 
   आ सोमं वहन्ति । 
   अग्निना प्रति तिष्ठते 
   तौ सम्भवन्तौ यजमानमभि सम् भवतः 
   पुरा खलु वावैष मेधायात्मानमारभ्य चरति यो दीक्षितः । 
   यदग्नीषोमीयम् पशुमालभत आत्मनिष्क्रयण एवास्य  स  
   तस्मात् तस्य नाऽऽश्यम् 
   पुरुषनिष्क्रयण इव हि । 
  अथो खल्वाहुः । 
  अग्नीषोमाभ्यां वा इन्द्रो वृत्रमहन्न् इति 
  यदग्नीषोमीयम् पशुमालभते वार्त्रघ्न एवास्य  स  
   तस्माद् वाश्यम् । 
   वारुण्यर्चा परि चरति 
  स्वयैवैनं देवतया परि चरति ॥ 

6.2 प्रपाठक: 2 6.2.1 अनुवाक 1 आतिथ्येष्ट्यभिधानम् VERSE: 1
   यदुभौ विमुच्यातिथ्यं गृह्णीयाद् यज्ञं वि छिन्द्यात् । 
   यदुभावविमुच्य यथानागतायातिथ्यं क्रियते तादृग् एव तत् । 
   विमुक्तोऽन्योऽनड्वान् भवत्यविमुक्तोऽन्योऽथाऽऽतिथ्यं गृह्णाति यज्ञस्य संतत्यै 
   पत्न्यन्वारभते 
   पत्नी हि पारीणह्यस्येशे पत्नियैवानुमतं निर्वपति 
   यद् वै पत्नी यज्ञस्य करोति मिथुनं तत् । 
   अथो पत्निया एव  
VERSE: 2
   एष यज्ञस्यान्वारम्भोऽनवछित्त्यै 
   यावद्भिर् वै राजानुचरैरागच्छति सर्वेभ्यो वै तेभ्य आतिथ्यं क्रियते छन्दांसि खलु वै सोमस्य राज्ञोऽनुचराणि । 
   अग्नेरातिथ्यमसि विष्णवे त्वेत्याह गायत्रिया एवैतेन करोति 
   सोमस्यातिथ्यमसि विष्णवे त्वेत्याह त्रिष्टुभ एवैतेन करोति । 
   अतिथेरातिथ्यमसि विष्णवे त्वेत्याह जगत्यै  
VERSE: 3
   एवैतेन करोति । 
   अग्नये त्वा रायस्पोषदाव्ने विष्णवे त्वेत्याहानुष्टुभ एवैतेन करोति 
   श्येनाय त्वा सोमभृते विष्णवे त्वेत्याह गायत्रिया एवैतेन करोति 
   पञ्च कृत्वो गृह्णाति पञ्चाक्षरा पङ्क्तिः पाङ्क्तो यज्ञो यज्ञमेवाव रुन्द्धे 
   ब्रह्मवादिनो वदन्ति 
   कस्मात् सत्याद् गायत्रिया उभयत आतिथ्यस्य क्रियत इति 
   यदेवादः सोममा 
VERSE: 4
   अहरत् तस्माद् गायत्रिया उभयत आतिथ्यस्य क्रियते पुरस्ताच् चोपरिष्टाच् च 
   शिरो वा एतद् यज्ञस्य यदातिथ्यं नवकपालः पुरोडाशो भवति तस्मान् नवधा शिरो विष्यूतम् । 
   नवकपालः पुरोडाशो भवति ते त्रयस् त्रिकपालास् त्रिवृता स्तोमेन सम्मितास् तेजस् त्रिवृत् तेज एव यज्ञस्य शीर्षन् दधाति 
   नवकपालः पुरोडाशो भवति ते त्रयस् त्रिकपालास् त्रिवृता प्राणेन सम्मितास् त्रिवृद् वै ॥ 
VERSE: 5
   प्राणस् त्रिवृतमेव प्राणमभिपूर्वं यज्ञस्य शीर्षन् दधाति 
   प्रजापतेर्वा एतानि पक्ष्माणि यदश्ववाला ऐक्षवी तिरश्ची यदाश्ववालः प्रस्तरो भवत्य् ऐक्षवी तिरश्ची प्रजापतेरेव तच् चक्षुः सम् भरति 
   देवा वै या आहुतीरजुहवुस् ता असुरा निष्कावमादन् ते देवाः कार्ष्मर्यमपश्यन् कर्मण्यो वै 
   कर्मैनेन कुर्वीतेति ते कार्ष्मर्यमयान् परिधीन्  
VERSE: 6
   अकुर्वत तैर् वै ते रक्षांस्यपाघ्नत 
   यत् कार्ष्मर्यमयाः परिधयो भवन्ति रक्षसामपहत्यै 
   सं स्पर्शयति रक्षसामनन्ववचाराय 
   न पुरस्तात् परि दधात्यादित्यो ह्येवोद्यन् पुरस्ताद् रक्षांस्यपहन्ति । 
   ऊर्ध्वे समिधावा दधात्य् उपरिष्टादेव रक्षांस्यपहन्ति 
   यजुषान्यां तूष्णीमन्याम् मिथुनत्वाय 
   द्वे आ दधाति द्विपाद् यजमानः प्रतिष्ठित्यै 
   ब्रह्मवादिनो वदन्ति । 
VERSE: 7
   अग्निश्च वा एतौ सोमश्च कथा सोमायातिथ्यं क्रियते नाग्नय इति 
   यदग्नावग्निम् मथित्वा प्रहरति तेनैवाग्नय आतिथ्यं क्रियते । 
   अथो खल्वाहुरग्निः सर्वा देवता इति यद् धविरासाद्याग्निम् मन्थति हव्यायैवाऽऽसन्नाय सर्वा देवता जनयति ॥ 
अनुवाक 2 तानूनप्त्र्येष्ट्यभिधानम् VERSE: 1
   देवासुराः संयत्ता आसन् 
   ते देवा मिथो विप्रिया आसन् 
   तेऽन्योऽन्यस्मै ज्यैष्ठ्यायातिष्ठमानाः पञ्चधा व्यक्रामन्नग्निर्वसुभिः सोमो रुद्रैरिन्द्रो मरुद्भिर्वरुण आदित्यैर् बृहस्पतिर्विश्वैर् देवैस् 
   तेऽमन्यन्त । 
   असुरेभ्यो वा इदम् भ्रातृव्येभ्यो रध्यामो यन् मिथो विप्रियाः स्मो या न इमाः प्रियास् तनुवस् ताः समवद्यामहै ताभ्यः स निर् ऋच्छाद् यः  
VERSE: 2
   नः प्रथमोऽन्योऽन्यस्मै द्रुह्याद् इति 
   तस्माद् यः सतानूनप्त्रिणाम् प्रथमो द्रुह्यति स आर्तिमार्छति 
   यत् तानूनप्त्रं समवद्यति भ्रातृव्याभिभूत्यै 
   भवत्यात्मना परास्य भ्रातृव्यो भवति 
   पञ्च कृत्वोऽव द्यति 
   पञ्चधा हि ते तत् समवाद्यन्त । 
   अथो पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे । 
   आपतये त्वा गृह्णामीत्याह 
  प्राणो वै  
VERSE: 3
   आपतिः 
   प्राणमेव प्रीणाति 
   परिपतय इत्याह 
   मनो वै परिपतिः । 
   मन एव प्रीणाति 
   तनूनप्त्र इत्याह 
   तनुवो हि ते ताः समवाद्यन्त 
   शाक्वरायेत्याह 
   शक्त्यै हि ते ताः समवाद्यन्त 
   शक्मन्न् ओजिष्ठायेत्याह । 
   ओजिष्ठं हि ते तदात्मनः समवाद्यन्त । 
   अनाधृष्टमस्यनाधृष्यमित्याह । 
  अनाधृष्टं ह्येतदनाधृष्यम् । 
  देवानामोजः  
VERSE: 4
   इत्याह 
   देवानां ह्येतद् ओजः । 
   अभिशस्तिपा अनभिशस्तेन्यमित्याह । 
   अभिशस्तिपा ह्येतदनभिशस्तेन्यम् 
   अनु मे दीक्षां दीक्षापतिर् मन्यतामित्याह 
   यथायजुरेवैतत् । 
   घृतं वै देवा वज्रं कृत्वा सोममघ्नन् । 
   अन्तिकमिव खलु वा अस्यैतच् चरन्ति यत् तानूनप्त्रेण प्रचरन्ति । 
   अंशुरंश्स् ते देव सोमा प्यायतामित्याह 
   यत्  
VERSE: 5
   एवास्यापुवायते यन् मीयते तदेवास्यैतेना प्याययति । 
   आ तुभ्यमिन्द्रः प्यायतामा त्वमिन्द्राय प्यायस्वेत्याह । 
   उभावेवेन्द्रं च सोमं चाऽऽप्याययति । 
   आ प्यायय सखीन्त् सन्या मेधयेत्याह । 
   ऋत्विजो वा अस्य सखायस् 
   तान् एवाऽऽप्याययति 
   स्वस्ति ते देव सोम सुत्यामशीय 
VERSE: 6
   इत्याह । 
   आशिषं एवैतामा शास्ते 
   प्र वा एतेऽस्माल् लोकाच् च्यवन्ते ये सोममाप्याययन्ति । 
   अन्तरिक्षदेवत्यो हि सोम आप्यायितः । 
   एष्टा रायः प्रेषे भगायेत्याह 
   द्यावापृथिवीभ्यामेव नमस्कृत्यास्मिम्̐ लोके प्रति तिष्ठन्ति 
   देवासुराः संयत्ता आसन् 
   ते देवा बिभ्यतोऽग्निम् प्राविशन् 
   तस्मादाहुः । 
   अग्निः सर्वा देवता इति 
   ते  
VERSE: 7
   अग्निमेव वरूथं कृत्वाऽसुरानभ्यभवन् । 
   अग्निमिव खलु वा एष प्र विशति योऽवान्तरदीक्षामुपैति 
   भ्रातृव्याभिभूत्यै 
   भवत्यात्मना परास्य भ्रातृव्यो भवति । 
   आत्मानमेव दीक्षया पाति प्रजामवान्तरदीक्षया 
   संतराम् मेखलां समायच्छते 
   प्रजा ह्यात्मनोऽन्तरतरा 
   तप्तव्रतो भवति 
   मदन्तीभिर् मार्जयते 
   निर् ह्यग्निः शीतेन वायति 
   समिद्ध्यै 
   या ते अग्ने रुद्रिया तनूरित्याह 
   स्वयैवैनद् देवतया व्रतयति 
   सयोनित्वाय शान्त्यै ॥ 
6.2.3 अनुवाक 3 उपसद्धोमाभिधानम् VERSE: 1
   तेषामसुराणां तिस्रः पुर आसन्नयस्मय्यवमाथ रजताथ हरिणी 
   ता देवा जेतुं नाशक्नुवन् ता उपसदैवाजिगीषन् 
   तस्मादाहुर्यश्चैवं वेद यश्च न । 
   उपसदा वै महापुरं जयन्तीति 
   त इषुं समस्कुर्वताग्निमनीकं सोमं शल्यं विष्णुं तेजनम् । 
   तेऽब्रुवन् 
   क इमामसिष्यतीति ॥ 
VERSE: 2
   रुद्र इत्यब्रुवन् रुद्रो वै क्रूरः सोऽस्यत्विति 
   सोऽब्रवीत् । 
   वरं वृणा अहमेव पशूनामधिपतिरसानीति तस्माद् रुद्रः पशूनामधिपतिस् 
   तां रुद्रोऽवासृजत् स तिस्रः पुरो भित्त्वैभ्यो लोकेभ्योऽसुरान् प्राणुदत 
   यदुपसद उपसद्यन्ते भ्रातृव्यपराणुत्तयै 
   नान्यामाहुतिम् पुरस्ताज् जुहुयात् । 
   यदन्यामाहुतिम् पुरस्ताज् जुहुयात्  
VERSE: 3
   अन्यन् मुखं कुर्यात् 
   स्रुवेणाघारमा घारयति यज्ञस्य प्रज्ञात्यै 
   पराङ् अतिक्रम्य जुहोति 
   पराच एवैभ्यो लोकेभ्यो यजमानो भ्रातृव्यान् प्र णुदते 
   पुनरत्याक्रम्योपसदं जुहोति 
   प्रणुद्यैवैभ्यो लोकेभ्यो भ्रातृव्याञ्जित्वा भ्रातृव्यलोकमभ्यारोहति 
   देवा वै याः प्रातरुपसद उपासीदन्नह्नस् ताभिरसुरान् प्राणुदन्त 
   याः सायं रात्रियै ताभिः । 
   यत् सायम्प्रातरुपसदः  
VERSE: 4
   उपसद्यन्तेऽहोरात्राभ्यामेव तद् यजमानो भ्रातृव्यान् प्र णुदते 
   याः प्रातर्याज्याः स्युस् ताः सायम् पुरोऽनुवाक्याः कुर्यादयातयामत्वाय 
   तिस्र उपसद उपैति त्रय इमे लोका इमान् एव लोकान् प्रीणाति 
   षट् सम् पद्यन्ते षड् वा ऋतव ऋतून् एव प्रीणाति द्वादशाहीने सोम उपैति द्वादश मासाः संवत्सरः संवत्सरमेव प्रीणाति 
   चतुर्विंशतिः सम्  
VERSE: 5
   पद्यन्ते 
   चतुर्विंशतिरर्धमासा अर्धमासान् एव प्रीणाति । 
   आराग्रामवान्तरदीक्षामुपेयाद् यः कामयेत । 
   अस्मिन् मे लोकेऽर्धुकं स्याद् इत्येकमग्रेऽथे द्वावथ त्रीनथ चतुर एषा वा आराग्राऽवान्तरदीक्षाऽस्मिन्न् एवास्मै लोकेऽर्धुकम् भवति 
   परोवरीयसीमवान्तरदीक्षामुपेयाद् यः कामयेत । 
   अमुष्मिन् मे लोकेऽर्धुकं स्याद् इति चतुरोऽग्रेऽथे त्रीनथ द्वावथैकमेषा वै परोवरीयस्यवान्तरदीक्षाऽमुष्मिन्न् एवास्मै लोकेऽर्धुकं भवति ॥ 
6.2.4 अनुवाक 4 वेद्यभिधानम् VERSE: 1
   सुवर्गं वा एते लोकं यन्ति य उपसद उपयन्ति 
   तेषां य उन्नयते हीयत एव स  
   नोदनेषीति सून्नीयमिव 
   यो वै स्वार्थेतां यतां श्रान्तो हीयत उत स निष्ट्याय सह वसति 
   तस्मात् सकृदुन्नीय नापरमुन्नयेत 
   दध्नोन्नयेत । 
   एतद् वै पशूनां रूपम् । 
   रूपेणैव पशूनव रुन्द्धे ॥ 
VERSE: 2
   यज्ञो देवेभ्यो निलायत विष्णू रूपं कृत्वा 
   स पृथिवीम् प्राविशत् 
   तं देवा हस्तान्त् संरभ्यैच्छन् 
   तमिन्द्र उपर्युपर्यत्यक्रामत् 
   सोऽब्रवीत् 
   को मायमुपर्युपर्यत्यक्रमीद् इति । 
   अहं दुर्गे हन्तेत्यथ कस् त्वमिति । 
   अहं दुर्गादाहर्तेति 
   सोऽब्रवीत् । 
   दुर्गे वै हन्ताऽवोचथा वराहोऽयं वाममोषः  
VERSE: 3
   सप्तानां गिरीणाम् परस्ताद् वित्तं वेद्यमसुराणाम् बिभर्ति तं जहि यदि दुर्गे हन्तासीति 
   स दर्भपुञ्जीलमुद्वृह्य सप्तगिरीन् भित्त्वा तमहन् । 
   सोऽब्रवीत् । 
   दुर्गाद् वा आहर्तावोचथा एतमा हरेति 
   तमेभ्यो यज्ञ एव यज्ञमाहरत् । 
   यत् तद् वित्तं वेद्यमसुराणामविन्दन्त तदेकं वेद्यै वेदित्वम् 
   असुराणाम्  
VERSE: 4
   वा इयमग्र आसीत् । 
   यावदासीनः परापश्यति तावद् देवानाम् । 
   ते देवा अब्रुवन् । 
   अस्त्वेव नोऽस्यामपीति 
   कियद् वो दास्याम इति 
   यावद् इयं सलावृकी त्रिः परिक्रामति तावन् नो दत्तेति 
   स इन्द्रः सलावृकी रूपं कृत्वेमां त्रिः सर्वतः पर्यक्रामत् 
   तद् इमामविन्दन्त 
   यद् इमामविन्दन्त तद् वेद्यै वेदित्वम् ॥ 
VERSE: 5
   सा वा इयं सर्वैव वेदिः । 
   इयति शक्ष्यामीति त्वा अवमाय यजन्ते 
   त्रिंशत् पदानि पश्चात् तिरश्ची भवति षट्त्रिंशत् प्राची चतुर्विंशतिः पुरस्तात् तिरश्ची 
   दशदश सम् पद्यन्ते 
   दशाक्षरा विराड् 
   अन्नं  विराड् 
   विराजैवान्नाद्यमव रुन्द्धे । 
   उद् धन्ति 
   यदेवास्या अमेध्यं तदप हन्ति । 
   उद् धन्ति 
   तस्माद् ओषधयः परा भवन्ति 
   बर्हि स्तृणाति 
   तस्माद् ओषधयः पुनरा भवन्ति । 
   उत्तरम् बर्हिष उत्तरबर्हि स्तृणाति 
   प्रजा वै बर्हिर्यजमान उत्तरबर्हिः । 
   यजमानमेवायजमानादुत्तरं करोति 
   तस्माद् यजमानोऽयजमानादुत्तरः ॥ 
6.2.5 अनुवाक 5 व्रतनिरूपणम् VERSE: 1
   यद् वा अनीशानो भारमादत्ते वि वै स लिशते 
   यद् द्वादश साह्नस्योपसदः स्युस् तिस्रोऽहीनस्य यज्ञस्य विलोम क्रियेत 
   तिस्र एव साह्नस्योपसदो द्वादशाहीनस्य यज्ञस्य सवीर्यत्वायाथो सलोम क्रियते 
   वत्सस्यैकः स्तनो भागी हि सोऽथैकं स्तनं व्रतमुपैत्यथ द्वावथ त्रीनथ चतुर एतद् वै  
VERSE: 2
   क्षुरपवि नाम व्रतं येन प्र जातान् भ्रातृव्यान् नुदते प्रति जनिष्यमाणानथो कनीयसैव भूय उपैति 
   चतुरोऽग्रे स्तनान् व्रतमुपैत्यथ त्रीनथ द्वावथैकमेतद् वै सुजघनं नाम व्रतं तपस्यं सुवर्ग्यमथो प्रैव जायते प्रजया पशुभिः । 
   यवागू राजन्यस्य व्रतं क्रूरेव वै यवागूः क्रूर इव  
VERSE: 3
   राजन्यो वज्रस्य रूपं समृद्ध्यै । 
   आमिक्षा वैश्यस्य पाकयज्ञस्य रूपम् पुष्ट्यै 
   पयो ब्राह्मणस्य तेजो वै ब्राह्मणस् तेजः पयस् तेजसैव तेजः पय आत्मन् धत्ते । 
   अथो पयसा वै गर्भा वर्धन्ते गर्भ इव खलु वा एष यद् दीक्षितो यदस्य पयो व्रतम् भवत्यात्मानमेव तद् वर्धयति 
   त्रिव्रतो वै मनुरासीद् द्विव्रता असुरा एकव्रताः  
VERSE: 4
   देवाः । 
   प्रातर् मध्यंदिने सायं तन् मनोर् व्रतमासीत् पाकयज्ञस्य रूपम् पुष्ट्यै 
   प्रातश्च सायं चासुराणां निर्मध्यं क्षुधो रूपं ततस् ते पराभवन् 
   मध्यंदिने मध्यरात्रे देवानां ततस् तेऽभवन्त् सुवर्गं लोकमायन् 
   यदस्य मध्यंदिने मध्यरात्रे व्रतम् भवति मध्यतो वा अन्नेन भुञ्जते मध्यत एव तद् ऊर्जं धत्ते भ्रातृव्याभिभूत्यै 
   भवत्यात्मना  
VERSE: 5
   परास्य भ्रातृव्यो भवति 
   गर्भो वा एष यद् दीक्षितो योनिर् दीक्षितविमितं यद् दीक्षितो दीक्षितविमितात् प्रवसेद् यथा योनेर् गर्भ स्कन्दति तादृग् एव तन् न प्रवस्तव्यमात्मनो गोपीथाय । 
   एष वै व्याघ्रः कुलगोपो यदग्निस् तस्माद् यद् दीक्षितः प्रवसेत् स एनमीश्वरोऽनूत्थाय हन्तोर् न प्रवस्तव्यमात्मनो गुप्त्यै 
   दक्षिणतः शय एतद् वै यजमानस्यायतनं स्व एवायतने शये । 
   अग्निमभ्यावृत्य शये देवता एव यज्ञमभ्यावृत्य शये ॥ 
6.2.6 अनुवाक 6 काम्ययागभूम्याभिधानम् VERSE: 1
   पुरोहविषि देवयजने याजयेद् यं कामयेत । 
   उपैनमुत्तरो यज्ञो नमेदभि सुवर्गं लोकं जयेद् इति । 
   एतद् वै पुरोहविर् देवयजनं यस्य होता प्रातरनुवाकमनुब्रुवन्नग्निमप आदित्यमभि विपश्यति । 
   उपैनमुत्तरो यज्ञो नमत्यभि सुवर्गं लोकं जयति । 
   आप्ते देवयजने याजयेद् भ्रातृव्यवन्तम् 
   पन्थां वाऽधिस्पर्शयेत् कर्तं वा 
   यावन् नानसे यातवै  
VERSE: 2
   न रथायैतद् वा आप्तं देवयजनम् 
   आप्नोत्येव भ्रातृव्यं नैनम् भ्रातृव्य आप्नोति । 
   एकोन्नते देवयजने याजयेत् पशुकामम् 
   एकोन्नताद् वै देवयजनादङ्गिरसः पशूनसृजन्त । 
   अन्तरा सदोहविर्धाने उन्नतं स्यात् । 
   एतद् वा एकोन्नतं देवयजनम् 
   पशुमान् एव भवति 
   त्र्युन्नते देवयजने याजयेत् सुवर्गकामम् । 
   त्र्युन्नताद् वै देवयजनादङ्गिरसः सुवर्गं लोकमायन् । 
   अन्तराहवनीयं च हविर्धानं च  
VERSE: 3
   उन्नतं स्यादन्तरा हविर्धानं च सदश्चान्तरा सदश्च गार्हपत्यं च । 
   एतद् वै त्र्युन्नतं देवयजनम् । 
   सुवर्गमेव लोकमेति 
   प्रतिष्ठिते देवयजने याजयेत् प्रतिष्ठाकामम् 
   एतद् वै प्रतिष्ठितं देवयजनं यत् सर्वतः समम् 
   प्रत्येव तिष्ठति 
   यत्रान्याअन्या ओषधयो व्यतिषक्ताः स्युस् तद् याजयेत् पशुकामम् 
   एतद् वै पशूनां रूपम् । 
   रूपेणैवास्मै पशून्  
VERSE: 4
   अव रुन्द्धे 
   पशुमान् एव भवति 
   निर्ऋतिगृहीते देवयजने याजयेद् यं कामयेत 
   निर्ऋत्याऽस्य यज्ञं ग्राहयेयमिति । 
   एतद् वै निर्ऋतिगृहीतं देवयजनं यत् सदृश्यै सत्या ऋक्षम् । 
   निर्ऋत्यैवास्य यज्ञं ग्राहयति 
   व्यावृत्ते देवयजने याजयेद् व्यावृत्कामं यम् पात्रे वा तल्पे वा मीमांसेरन् 
   प्राचीनमाहवनीयात् प्रवणं स्यात् प्रतीचीनं गार्हपत्यादेतद् वै व्यावृत्तं देवयजनम् । 
   वि पाप्मना भ्रातृव्येणा वर्तते 
   नैनम् पात्रे न तल्पे मीमांसन्ते 
   कार्ये देवयजने याजयेद् भूतिकामम् । 
  कार्यो वै पुरुषः । 
  भवत्येव ॥ 
6.2.7 अनुवाक 7 उत्तरवेदिनिरूपणम् VERSE: 1
   तेभ्य उत्तरवेदिः सिंही रूपं कृत्वोभयानन्तरापक्रम्यातिष्ठत् 
   ते देवा अमन्यन्त 
   यन्तरान् वा इयमुपावर्त्स्यति त इदम् भविष्यन्तीति 
   तामुपामन्त्रयन्त 
   साब्रवीद् 
   वरं वृणै सर्वान् मया कामान् व्यश्नवथ पूर्वां तु माग्नेराहुतिरश्नवता इति 
   तस्मादुत्तरवेदिम् पूर्वामग्नेर् व्याघारयन्ति 
   वारेवृतं ह्यस्यै 
   शम्यया परि मिमीते  
VERSE: 2
   मात्रैवास्यै साऽथो युक्तेनैव युक्तमव रुन्द्धे 
   वित्तायनी मेऽसीत्याह 
   वित्ता ह्येनानावत् 
   तिक्तायनी मेऽसीत्याह 
   तिक्तान् ह्येनानावत् 
   अवतान् मा नाथितमित्याह 
   नाथितान् ह्येनानावद् 
   अवतान् मा व्यथितमित्याह 
   व्यथितान् ह्येनानावद् 
  विदेरग्निर् नभो नाम  
VERSE: 3
   अग्ने अङ्गिर इति त्रिर् हरति 
   य एवैषु लोकेष्वग्नयस् 
   तान् एवाव रुन्द्धे तूष्णीं चतुर्थं हरत्य् 
   अनिरुक्तमेवाव रुन्द्धे 
   सिंहीरसि महिषीरसीत्याह 
   सिंहीर् ह्येषा रूपं कृत्वोभयानन्तरापक्रम्यातिष्ठद् 
   उरु प्रथस्वोरु ते यज्ञपतिः प्रथतामित्याह 
   यजमानमेव प्रजया पशुभिः प्रथयति 
   ध्रुवा  
VERSE: 4
   असीति सं हन्ति धृत्यै देवेभ्यः शुन्धस्व देवेभ्यः शुम्भस्वेत्यव चोक्षति प्र च किरति शुद्ध्यै । 
   इन्द्रघोषस् त्वा वसुभिः पुरस्तात् पात्वित्याह दिग्भ्य एवैनाम् प्रोक्षति 
   देवांश्चेदुत्तरवेदिरुपाववर्तीहैव वि जयामहा इत्यसुरा वज्रमुद्यत्य देवानभ्यायन्त तान् इन्द्रघोषो वसुभिः पुरस्तादप  
VERSE: 5
   अनुदत मनोजवाः पितृभिर् दक्षिणतः प्रचेता रुद्रैः पश्चाद् विश्वकर्मादित्यैरुत्तरतो 
   यदेवमुत्तरवेदिम् प्रोक्षति दिग्भ्य एव तद् यजमानो भ्रातृव्यान् प्रणुदत 
   इन्द्रो यतीन्त् सालावृकेभ्यः प्रायच्छत् तान् दक्षिणत उत्तरवेद्या आदन् 
   यत् प्रोक्षणीनामुच्छिष्येत तद् दक्षिणत उत्तरवेद्यै नि नयेद् 
   यदेव तत्र क्रूरं तत् तेन शमयति 
   यं द्विष्यात् तं ध्यायेच् छुचैवैनमर्पयति ॥
6.2.8 अनुवाक 8 व्याघारणविधिः VERSE: 1
   सोत्तरवेदिरब्रवीत् 
   सर्वान् मया कामान् व्यश्नवथेति 
   ते देवा अकामयन्त । 
   असुरान् भ्रातृव्यानभि भवेमेति 
   तेऽजुहवुः 
   सिंहीरसि सपत्नसाही स्वाहेति 
   तेऽसुरान् भ्रातृव्यानभ्यभवन् 
   तेऽसुरान् भ्रातृव्यानभिभूयाकामयन्त 
   प्रजां विन्देमहीति 
   तेऽजुहवुः 
   सिंहीरसि सुप्रजावनिः स्वाहेति 
   ते प्रजामविन्दन्त 
   ते प्रजां वित्त्वा  
VERSE: 2
   अकामयन्त 
   पशून् विन्देमहीति 
   तेऽजुहवुः 
   सिंहीरसि रायस्पोषवनिः स्वाहेति 
   ते पशूनविन्दन्त 
   ते पशून् वित्त्वाकामयन्त 
   प्रतिष्ठां विन्देमहीति 
   तेऽजुहवुः 
   सिंहीरस्यादित्यवनिः स्वाहेति 
   त इमाम् प्रतिष्ठामविन्दन्त 
   त इमाम् प्रतिष्ठां वित्त्वाकामयन्त 
   देवता आशिष उपेयामेति 
   तेऽजुहवुः 
   सिंहीरस्या वह देवान् देवयते  
VERSE: 3
   यजमानाय स्वाहेति 
   ते देवता आशिष उपायन् 
   पञ्च कृत्वो व्याघारयति 
   पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे । 
   अक्ष्ण्या व्याघारयति 
   तस्मादक्ष्णया पशवोऽङ्गानि प्र हरन्ति 
   प्रतिष्ठित्यै 
   भूतेभ्यस् त्वेति स्रुचमुद् गृह्णाति 
   य एव देवा भूतास् तेषां तद् भागधेयम् । 
   तान् एव तेन प्रीणाति 
   पौतुद्रवान् परिधीन् परि दधाति । 
   एषाम्  
VERSE: 4
   लोकानां विधृत्यै । 
   अग्नेस् त्रयो ज्यायांसो भ्रातर आसन् 
   ते देवेभ्यो हव्यं वहन्तः प्रामीयान्त 
   सोऽग्निरबिभेत् । 
   इत्थं वाव स्य आर्तिमारिष्यतीति 
   स निलायत 
   स यां वनस्पतिष्ववसत् ताम् पूतुद्रौ यामोषधीषु तां सुगन्धितेजने याम् पशुषु ताम् पेत्वस्यान्तरा शृङ्गे 
   तं देवताः प्रैषम् ऐच्छन् 
   तमन्वविन्दन् 
   तमब्रुवन्  
VERSE: 5
   उप न आ वर्तस्व हव्यं नो वहेति 
   सोऽब्रवीत् । 
   वरं वृणै यदेव गृहीतस्याहुतस्य बहिःपरिधि स्कन्दात् तन् मे भ्रातृणाम् भागधेयमसद् इति 
   तस्माद् यद् गृहीतस्याहुतस्य बहिःपरिधि स्कन्दति तेषां तद् भागधेयं तान् एव तेन प्रीणाति 
   सोऽमन्यत । 
   अस्थन्वन्तो मे पूर्वे भ्रातरः प्रामेषतास्थानि शातया इति 
   स यानि  
VERSE: 6
   अस्थान्यशातयत तत् पूतुद्र्वभवत् । 
   यन् मांसमुपमृतं तद् गुल्गुलु यदेतान्त् सम्भारान्त् सम्भरत्यग्निमेव तत् सम् भरति । 
   अग्नेः पुरीषमसीत्याह । 
   अग्नेर् ह्येतत् पुरीषं यत् संभाराः । 
   अथो खल्वाहुः । 
   एते वावैनं ते भ्रातरः परि शेरे यत् पौतुद्रवाः परिधय इति ॥ 
6.2.9 अनुवाक 9 व्याघारणविधिः VERSE: 1
   बद्धमव स्यति 
   वरुणपाशादेवैने मुञ्चति 
   प्र णेनेक्ति मेध्ये एवैने करोति 
   सावित्रियर्चा हुत्वा हविर्धाने प्र वर्तयति 
   सवितृप्रसूत एवैने प्र वर्तयति 
   वरुणो वा एष दुर्वाग् उभयतो बद्धो यदक्षः 
   स यदुत्सर्जेद् यजमानस्य गृहानभ्युत्सर्जेत् 
   सुवाग् देव दुर्यां आ वदेत्याह 
   गृहा वै दुर्याः 
   शान्त्यै 
   पत्नी  
VERSE: 2
   उपानक्ति 
   पत्नी हि सर्वस्य मित्रम् 
   मित्रत्वाय 
   यद् वै पत्नी यज्ञस्य करोति मिथुनं तत् । 
   अथो पत्निया एवैष यज्ञस्यान्वारम्भोऽनवछित्त्यै 
   वर्त्मना वा अन्वित्य यज्ञं रक्षांसि जिघांसन्ति 
   वैष्णवीभ्याम् ऋग्भ्यां वर्त्मनोर् जुहोति 
   यज्ञो वै विष्णुः । 
   यज्ञादेव रक्षांस्यप हन्ति 
   यदध्वर्युरनग्नावाहुतिं जुहुयादन्धोऽध्वर्युः स्याद् रक्षांसि यज्ञं हन्युः । 
VERSE: 3
   हिरण्यमुपास्य जुहोति । 
   अग्निवत्येव जुहोति 
   नान्धोऽध्वर्युर् भवति न यज्ञं रक्षांसि घ्नन्ति 
   प्राची प्रेतमध्वरं कल्पयन्ती इत्याह 
   सुवर्गमेवैने लोकं गमयति । 
   अत्र रमेथां वर्ष्मन् पृथिव्या इत्याह 
   वर्ष्म ह्येतत् पृथिव्या यद् देवयजनम् । 
   शिरो वा एतद् यज्ञस्य यद् धविर्धानम् । 
   दिवो वा विष्णवुत वा पृथिव्याः  
VERSE: 4
   इत्याशीर्पदयर्चा दक्षिणस्य हविर्धानस्य मेथीं नि हन्ति 
   शीर्षत एव यज्ञस्य यजमान आशिषोऽव रुन्द्धे 
   दण्डो वा औपरस् तृतीयस्य हविर्धानस्य वषट्कारेणाक्षमच्छिनत् । 
   यत् तृतीयं छदिर् हविर्धानयोरुदाह्रियते तृतीयस्य हविर्धानस्यावरुद्ध्यै 
   शिरो वा एतद् यज्ञस्य यद् धविर्धानम् । 
   विष्णो रराटमसि विष्णोः पृष्ठमसीत्याह 
   तस्मादेतावद्धा शिरो विष्यूतम् । 
   विष्णोः स्यूरसि विष्णोर् ध्रुवमसीत्याह 
   वैष्णवं हि देवतया हविर्धानम् । 
   यम् प्रथमं ग्रन्थिं ग्रथ्नीयात् यत् तं न विस्रंसयेदमेहेनाध्वर्युः प्र मीयेत 
   तस्मात् स विस्रस्यः ॥ 
6.2.10अनुवाक 10 सदोभिधानम् VERSE: 1
   देवस्य त्वा सवितुः प्रसव इत्यभ्रिमा दत्ते प्रसूत्यै । 
   अश्विनोर् बाहुभ्यामित्याह । 
   अश्विनौ हि देवानामध्वर्यू आस्ताम् 
   पूष्णो हस्ताभ्यामित्याह यत्यै 
   वज्र इव वा एषा यदभ्रिरभ्रिरसि नारिरसीत्याह शान्त्यै 
   काण्डेकाण्डे वै क्रियमाणे यज्ञं रक्षांसि जिघांसन्ति 
   परिलिखितं रक्षः परिलिखिता अरातय इत्याह रक्षसामपहत्यै ॥ 
VERSE: 2
   इदमहं रक्षसो ग्रीवा अपि कृन्तामि योऽस्मान् द्वेष्टि यं च वयं द्विष्म इत्याह द्वौ वाव पुरुषौ यं चैव द्वेष्टि यश्चैनं द्वेष्टि तयोरेवानन्तरायं ग्रीवाः कृन्तति 
   दिवे त्वान्तरिक्षाय त्वा पृथिव्यै त्वेत्याहैभ्य एवैनं लोकेभ्यः प्रोक्षति 
   परस्तादर्वाचीम् प्रोक्षति तस्मात्  
VERSE: 3
   परस्तादर्वाचीम् मनुष्या ऊर्जमुप जीवन्ति 
   क्रूरमिव वा एतत् करोति यत् खनत्यपोऽव नयति शान्त्यै 
   यवमतीरव नयत्य् ऊर्ग् वै यव ऊर्ग् उदुम्बर ऊर्जैवोर्जं समर्धयति 
   यजमानेन सम्मितौदुम्बरी भवति यावान् एव यजमानस् तावतीमेवास्मिन्न् ऊर्जं दधाति 
   पितृणां सदनमसीति बर्हिरव स्तृणाति पितृदेवत्यम्  
VERSE: 4
   ह्येतद् यन् निखातम् । 
   यद् बर्हिरनवस्तीर्य मिनुयात् पितृदेवत्या निखाता स्याद् बर्हिरवस्तीर्य मिनोत्यस्यामेवैनां मिनोत्यथो स्वारुहमेवैनां करोति । 
   उद् दिवं स्तभानान्तरिक्षम् पृणेत्याहैषां लोकानां विधृत्यै 
   द्युतानस् त्वा मारुतो मिनोत्वित्याह द्युतानो ह स्म वै मारुतो देवानाम् औदुम्बरीम् मिनोति तेनैव  
VERSE: 5
   एनाम् मिनोति 
   ब्रह्मवनिं त्वा क्षत्रवनिमित्याह यथायजुरेवैतत् । 
   घृतेन द्यावापृथिवी आ पृणेथामित्यौदुम्बर्यां जुहोति द्यावापृथिवी एव रसेनानक्ति । 
   आन्तमन्ववस्रावयत्यान्तमेव यजमानं तेजसाऽनक्ति । 
   ऐन्द्रमसीति छदिरधि नि दधात्य् ऐन्द्रं हि देवतया सदः । 
   विश्वजनस्य छायेत्याह विश्वजनस्य ह्येषा छाया यत् सदः । 
   नवछदि  
VERSE: 6
   तेजस्कामस्य मिनुयात् त्रिवृता स्तोमेन सम्मितम् तेजस् त्रिवृत् तेजस्व्येव भवति । 
   एकादशछदीन्द्रियकामस्यैकादशाक्षरा त्रिष्टुग् इन्द्रियं त्रिष्टुग् इन्द्रियाव्येव भवति 
   पञ्चदशछदि भ्रातृव्यवतः पञ्चदशो वज्रो भ्रातृव्याभिभूत्यै 
   सप्तदशछदि प्रजाकामस्य सप्तदशः प्रजापतिः प्रजापतेराप्त्यै । 
   एकविंशतिछदि  प्रतिष्ठाकामस्यैकविंशः  स्तोमानाम् प्रतिष्ठा प्रतिष्ठित्यै । 
   उदरं वै सद ऊर्ग् उदुम्बरो मध्यत औदुम्बरीम् मिनोति मध्यत एव प्रजानामूर्जं दधाति तस्मात्  
VERSE: 7
   मध्यत ऊर्जा भुञ्जते 
   यजमानलोके वै दक्षिणानि छदींषि भ्रातृव्यलोक उत्तराणि दक्षिणान्य् उत्तराणि करोति यजमानमेवायजमानादुत्तरं करोति तस्माद् यजमानोऽयजमानादुत्तरः । 
   अन्तर्वर्तान् करोति व्यावृत्त्यै तस्मादरण्यम् प्रजा उप जीवन्ति 
   परि त्वा गिर्वणो गिर इत्याह यथायजुरेवैतत् । 
   इन्द्रस्य स्यूरसीन्द्रस्य ध्रुवमसीत्याहैन्द्रं हि देवतया सदः । 
   यम् प्रथमं ग्रन्थिं ग्रथ्नीयाद् यत् तं न विस्रंसयेदमेहेनाध्वर्युः प्र मीयेत तस्मात् स विस्रस्यः ॥ 
6.2.11 अनुवाक 11 उपरवाभिधानम् VERSE: 1
   शिरो वा एतद् यज्ञस्य यद् धविर्धानम् प्राणा उपरवाः । 
   हविर्धाने खायन्ते 
   तस्माच् छीर्षन् प्राणाः । 
   अधस्तात् खायन्ते 
   तस्मादधस्ताच् छीर्ष्णः प्राणाः । 
   रक्षोहणो वलगहनो वैष्णवान् खनामीत्याह 
   वैष्णवा हि देवतयोपरवाः । 
   असुरा वै निर्यन्तो देवानाम् प्राणेषु वलगान् न्यखनन् 
   तान् बाहुमात्रेऽन्वविन्दन् 
   तस्माद् बाहुमात्राः खायन्ते । 
   इदमहं तं वलगं उद् वपामि  
VERSE: 2
   यं नः समानो यमसमानो निचखानेत्याह 
   द्वौ वाव पुरुषौ यश्चैव समानो यश्चासमानः । 
   यमेवास्मै तौ वलगं निखनस्तस् तमेवोद् वपति 
   सं तृणत्ति 
   तस्मात् संतृण्णा अन्तरतः प्राणाः । 
   न सम् भिनत्ति 
   तस्मादसम्भिन्नाः प्राणाः । 
   अपोऽव नयति 
   तस्मादार्द्रा अन्तरतः प्राणाः । 
  यवमतीरव नयति ॥ 
VERSE: 3
   ऊर्ग् वै यवः 
   प्राणा उपरवाः 
   प्राणेष्वेवोर्जं दधाति 
   बर्हिरव स्तृणाति 
   तस्माल् लोमशा अन्तरतः प्राणाः । 
   आज्येन व्याघारयति 
   तेजो वा आज्यम् 
   प्राणा उपरवाः 
   प्राणेष्वेव तेजो दधाति 
  हनू वा एते यज्ञस्य यदधिषवणे 
   न सं तृणत्ति । 
  असंतृण्णे हि हनू 
   अथो खलु दीर्घसोमे संतृद्ये 
   धृत्यै 
   शिरो वा एतद् यज्ञस्य यद् धविर्धानम्  
VERSE: 4
   प्राणा उपरवा हनू अधिषवणे जिह्वा चर्म ग्रावाणो दन्ता मुखमाहवनीयो नासिकोत्तरवेदिरुदरं सदः । 
   यदा खलु वै जिह्वया दत्स्वधि खादत्यथ मुखं गच्छति 
   यदा मुखं गच्छत्यथोदरं गच्छति 
   तस्माद् धविर्धाने चर्मन्नधि ग्रावभिरभिषुत्याहवनीये हुत्वा प्रत्यञ्चः परेत्य सदसि भक्षयन्ति 
   यो वै विराजो यज्ञमुखे दोहं वेद 
   दुह एवैनाम् 
   इयं वै  विराट् 
   तस्यै त्वक् चर्मोधोऽधिषवणे स्तना उपरवा ग्रावाणो वत्सा ऋत्विजो दुहन्ति सोमः पयः । 
   य एवं वेद दुह एवैनाम् ॥ 

6.3 प्रपाठक: 3 6.3.1 अनुवाक 1 धिष्णियाभिधानम् VERSE: 1
   चात्वालाद् धिष्णियान् उप वपति 
   योनिर् वै यज्ञस्य चात्वालं यज्ञस्य सयोनित्वाय 
   देवा वै यज्ञम् पराजयन्त 
   तमाग्नीध्रात् पुनरपाजयन् । 
   एतद् वै यज्ञस्यापराजितं यदाग्नीध्रम् । 
   यदाग्नीध्राद् धिष्णियान् विहरति यदेव यज्ञस्यापराजितं तत एवैनम् पुनस् तनुते 
   पराजित्येव खलु वा एते यन्ति ये बहिष्पवमानं सर्पन्ति 
   बहिष्पवमाने स्तुते  
VERSE: 2
   आह । 
   अग्नीदग्नीन् वि हर बर्हिः स्तृणाहि पुरोडाशां अलं कुर्विति 
   यज्ञमेवापजित्य पुनस् तन्वाना यन्ति । 
   अङ्गारैर् द्वे सवने वि हरति शलाकाभिस् तृतीयम् । 
   सशुक्रत्वाय । 
   अथो सम् भरत्येवैनद् । 
   धिष्णिया वा अमुष्मिम्̐ लोके सोममरक्षन् 
   तेभ्योऽधि सोममाहरन् 
   तमन्ववायन् तम् पर्यविशन् 
  य एवं वेद विन्दते  
VERSE: 3
   परिवेष्टारम् । 
   ते सोमपीथेन व्यार्ध्यन्त 
   ते देवेषु सोमपीथम् ऐच्छन्त 
   तान् देवा अब्रुवन् 
   द्वेद्वे नामनी कुरुध्वमथ प्र वाऽऽप्स्यथ न वेति । 
   अग्नयो वा अथ धिष्णियास् 
   तस्माद् द्विनामा ब्राह्मणोऽर्धुकस् 
   तेषां ये नेदिष्ठम् पर्यविशन् ते सोमपीथम् प्राऽऽप्नुवन्नाहवनीय आग्नीध्रीयो होत्रीयो मार्जालीयस् 
   तस्मात् तेषु जुह्वति । 
   अतिहाय वषट् करोति 
  वि हि  
VERSE: 4
   एते सोमपीथेनार्ध्यन्त 
   देवा वै याः प्राचीराहुतीरजुहवुर् ये पुरस्तादसुरा आसन् तांस् ताभिः प्राणुदन्त 
   याः प्रतीचीर् ये पश्चादसुरा आसन् तांस् ताभिरपानुदन्त 
   प्राचीरन्या आहुतयो हूयन्ते प्रत्यङ्ङ् आसीनो धिष्णियान् व्याघारयति 
   पश्चाच् चैव पुरस्ताच् च यजमानो भ्रातृव्यान् प्र णुदते 
   तस्मात् पराचीः प्रजाः प्र वीयन्ते प्रतीचीः  
VERSE: 5
   जायन्ते 
   प्राणा वा एते यद् धिष्णियाः । 
   यदध्वर्युः प्रत्यङ् धिष्णियानतिसर्पेत् प्राणान्त् सं कर्षेत् 
   प्रमायुकः स्यात् । 
   नाभिर्वा एषा यज्ञस्य यद् होता । 
   ऊर्ध्वः खलु वै नाभ्यै प्राणोऽवाङ् अपानः । 
   यदध्वर्युः प्रत्यङ् होतारमतिसर्पेदपाने प्राणं दध्यात् प्रमायुकः स्यात् । 
   नाध्वर्युरुप गायेत् । 
   वाग्वीर्यो वा अध्वर्युः । 
   यदध्वर्युरुपगायेदुद्गात्रे  
VERSE: 6
   वाचं सम् प्र यच्छेदुपदासुकाऽस्य वाक् स्यात् । 
   ब्रह्मवादिनो वदन्ति 
   नासंस्थिते सोमेऽध्वर्युः प्रत्यङ्क् सदोऽतीयादथ कथा दाक्षिणानि होतुमेति यामो हि स तेषां कस्मा अह देवा यामं वाऽयामं वानु ज्ञास्यन्तीति । 
   उत्तरेणाग्नीध्रम् परीत्य जुहोति दाक्षिणानि 
   न प्राणान्त् सं कर्षति 
   न्यन्ये धिष्णिया उप्यन्ते नान्ये 
   यान् निवपति तेन तान् प्रीणाति 
   यान् न निवपति यदनुदिशति तेन तान् ॥ 
6.3.2 अनुवाक 2 अग्नीषोमीयप्रणयनाभिधानम् VERSE: 1
   सुवर्गाय वा एतानि लोकाय हूयन्ते यद् वैसर्जनानि 
   द्वाभ्यां गार्हपत्ये जुहोति 
   द्विपाद् यजमानः 
   प्रतिष्ठित्यै । 
   आग्नीध्रे जुहोति । 
   अन्तरिक्ष एवाऽऽक्रमते । 
   आहवनीये जुहोति 
   सुवर्गमेवैनं लोकं गमयति 
   देवान् वै सुवर्गं लोकं यतो रक्षांस्यजिघांसन् 
   ते सोमेन राज्ञा रक्षांस्यपहत्याप्तुमात्मानं कृत्वा सुवर्गं लोकमायन् 
   रक्षसामनुपलाभाय । 
   आत्तः सोमो भवत्यथ  
VERSE: 2
   वैसर्जनानि जुहोति रक्षसामपहत्यै 
   त्वं सोम तनूकृद्भ्य इत्याह 
   तनूकृद् ध्येष  
   द्वेषोभ्योऽन्यकृतेभ्य इत्याह । 
   अन्यकृतानि हि रक्षांसि । 
   उरु यन्तासि वरूथमित्याह । 
   उरु णस् कृधीति वावैतदाह 
   जुषाणो अप्तुराज्यस्य वेत्वित्याह । 
   अप्तुमेव यजमानं कृत्वा सुवर्गं लोकं गमयति 
   रक्षसामनुपलाभाय । 
   आ सोमं ददते  
VERSE: 3
   आ ग्राव्ण आ वायव्यान्या द्रोणकलशम् 
   उत् पत्नीमा नयन्ति । 
   अन्वनांसि प्र वर्तयन्ति 
   यावदेवास्यास्ति तेन सह सुवर्गं लोकमेति 
   नयवत्यर्चाऽऽग्नीध्रे जुहोति 
   सुवर्गस्य लोकस्याभिनीत्यै 
   ग्राव्णो वायव्यानि द्रोणकलशमाग्नीध्र उप वासयति 
   वि ह्येनं तैर् गृह्णते 
   यत् सहोपवासयेदपुवायेत 
  सौम्यर्चा प्र पादयति 
   स्वया  
VERSE: 4
   एवैनं देवतया प्र पादयति । 
   अदित्याः सदोऽस्यदित्याः सद आ सीदेत्याह 
   यथायजुरेवैतत् । 
   यजमानो वा एतस्य पुरा गोप्ता भवति । 
   एष वो देव सवितः सोम इत्याह 
   सवितृप्रसूत एवैनं देवताभ्यः सम् प्र यच्छति । 
   एतत् त्वं सोम देवो देवान् उपागा इत्याह 
   देवो ह्येष सन्  
VERSE: 5
   देवान् उपैति । 
   इदमहम् मनुष्यो मनुष्यान् इत्याह 
   मनुष्यो ह्येष सन् मनुष्यान् उपैति 
   यदेतद् यजुर् न ब्रूयादप्रजा अपशुर्यजमानः स्यात् 
   सह प्रजया सह रायस् पोषेणेत्याह 
   प्रजयैव पशुभिः सहेमं लोकमुपावर्तते 
   नमो देवेभ्य इत्याह 
   नमस्कारो हि देवानाम् । 
   स्वधा पितृभ्य इत्याह 
  स्वधाकारो हि  
VERSE: 6
   पितृणाम् 
   इदमहं निर्वरुणस्य पाशाद् इत्याह 
   वरुणपाशादेव निर् मुच्यते । 
   अग्ने व्रतपते । 
   आत्मनः पूर्वा तनूरादेयेत्याहुः 
   को हि तद् वेद यद् वसीयान्त् स्वे वशे भूते पुनर्वा ददाति न वेति 
   ग्रावाणो वै सोमस्य राज्ञो मलिम्लुसेना 
   य एवं विद्वान् ग्राव्ण आग्नीध्र उपवासयति नैनम् मलिम्लुसेना विन्दति ॥ 
6.3.3 अनुवाक 3 यूपखण्डनाभिधानम् VERSE: 1
   वैष्णव्यर्चा हुत्वा यूपमच्छैति वैष्णवो वै देवतया यूपः स्वयैवैनं देवतयाऽच्छैत्य् 
   अत्यन्यानगां नान्यान् उपागामित्याहाति ह्यन्यान् एति नान्यान् उपैत्यर्वाक् त्वा परैरविदम् परोवरैरित्याहार्वाग् घ्येनम् परैर्विन्दति परोवरैस् तं त्वा जुषे ॥ 
VERSE: 2
   वैष्णवं देवयज्याया इत्याह देवयज्यायै ह्येनं जुषते 
   देवस् त्वा सविता मध्वाऽनक्त्वित्याह तेजसैवैनमनक्त्य् ओषधे त्रायस्वैनं स्वधिते मैनं हिंसीरित्याह वज्रो वै स्वधितिः शान्त्यै 
   स्वधितेर् वृक्षस्य बिभ्यतः प्रथमेन शकलेन सह तेजः परा पतति यः प्रथमः शकलः परापतेत् तमप्या हरेत् सतेजसम्  
VERSE: 3
   एवैनमा हरतीमे वै लोका यूपात् प्रयतो बिभ्यति दिवमग्रेण मालेखीरन्तरिक्षम् मध्येन मा हिंसीरित्याहैभ्य एवैनं लोकेभ्यः शमयति 
   वनस्पते शतवल्शो वि रोहेत्याव्रश्चने जुहोति तस्मादाव्रश्चनाद् वृक्षाणाम् भूयांस उत् तिष्ठन्ति 
   सहस्रवल्शा वि वयं रुहेमेत्याहाऽऽशिषमेवैतामा शास्ते । 
   अनक्षसङ्गम्  
VERSE: 4
   वृश्चेद् यदक्षसङ्गं वृश्चेदधईषं यजमानस्य प्रमायुकं स्याद् 
   यं कामयेताप्रतिष्ठितः स्याद् इत्यारोहं तस्मै वृश्चेदेष वै वनस्पतीनामप्रतिष्ठितोऽप्रतिष्ठित एव भवति 
   यं कामयेतापशुः स्याद् इत्यपर्णं तस्मै शुष्काग्रं वृश्चेदेष वै वनस्पतीनामपशव्योऽपशुरेव भवति 
   यं कामयेत पशुमान्त् स्याद् इति बहुपर्णं तस्मै बहुशाखं वृश्चेदेष वै  
VERSE: 5
   वनस्पतीनाम् पशव्यः पशुमान् एव भवति 
   प्रतिष्ठितं वृश्चेत् प्रतिष्ठाकामस्यैष वै वनस्पतीनाम् प्रतिष्ठितो यः समे भूम्यै स्वाद् योने रूढः प्रत्येव तिष्ठति यः प्रत्यङ्ङ् उपनतस् तं वृश्चेत् स हि मेधमभ्य् उपनतः 
   पञ्चारत्निं तस्मै वृश्चेद् यं कामयेतोपैनमुत्तरो यज्ञो नमेद् इति पञ्चाक्षरा पङ्क्तिः पाङ्क्तो यज्ञ उपैनमुत्तरो यज्ञः  
VERSE: 6
   नमति 
   षडरत्निम् प्रतिष्ठाकामस्य षड् वा ऋतव ऋतुष्वेव प्रति तिष्ठति 
   सप्तारत्निम् पशुकामस्य सप्तपदा शक्वरी पशवः शक्वरी पशून् एवाव रुन्द्धे 
   नवारत्निं तेजस्कामस्य त्रिवृता स्तोमेन सम्मितं तेजस् त्रिवृत् तेजस्व्येव भवति । 
   एकादशारत्निमिन्द्रियकामस्यैकादशाक्षरा त्रिष्टुग् इन्द्रियं त्रिष्टुग् इन्द्रियाव्येव भवति 
   पञ्चदशारत्निम् भ्रातृव्यवतः पञ्चदशो वज्रो भ्रातृव्याभिभूत्यै 
   सप्तदशारत्निम् प्रजाकामस्य सप्तदशः प्रजापतिः प्रजापतेराप्त्यै । 
   एकविंशत्यरत्निम् प्रतिष्ठाकामस्यैकविंश स्तोमानाम् प्रतिष्ठा प्रतिष्ठित्यै । 
   अष्टाश्रिर् भवत्यष्टाक्षरा गायत्री तेजो गायत्री गायत्री यज्ञमुखं तेजसैव गायत्रिया यज्ञमुखेन सम्मितः ॥ 
6.3.4 अनुवाक 4 यूपस्थापनाभिधानम् VERSE: 1
   पृथिव्यै त्वान्तरिक्षाय त्वा दिवे त्वेत्याहैभ्य एवैनं लोकेभ्यः प्रोक्षति 
   पराञ्चम् प्रोक्षति पराङ् इव हि सुवर्गो लोकः 
   क्रूरमिव वा एतत् करोति यत् खनत्यपोऽव नयति शान्त्यै यवमतीरव नयत्य् ऊर्ग् वै यवो यजमानेन यूपः सम्मितो यावान् एव यजमानस् तावतीमेवास्मिन्न् ऊर्जं दधाति  
VERSE: 2
   पितृणां सदनमसीति बर्हिरव स्तृणाति पितृदेवत्यं ह्येतद् यन् निखातं यद् बर्हिरनवस्तीर्य मिनुयात् पितृदेवत्यो निखातः स्याद् बर्हिरवस्तीर्य मिनोत्यस्यामेवैनम् मिनोति 
   यूपशकलमवास्यति सतेजसमेवैनम् मिनोति 
   देवस् त्वा सविता मध्वानक्त्वित्याह तेजसैवैनमनक्ति 
   सुपिप्पलाभ्यस् त्वौषधीभ्य इति चषालम् प्रति  
VERSE: 3
   मुञ्चति तस्माच् छीर्षत ओषधयः फलं गृह्णन्त्य् 
   अनक्ति तेजो वा आज्यं यजमानेनाग्निष्ठाऽश्रिः सम्मिता यदग्निष्ठामश्रिमनक्ति यजमानमेव तेजसाऽनक्त्य् 
   आन्तमनक्त्यान्तमेव यजमानं तेजसाऽनक्ति 
   सर्वतः परि मृशत्यपरिवर्गमेवास्मिन् तेजो दधात्य् 
   उद् दिवं स्तभानाऽन्तरिक्षम् पृणेत्याहैषां लोकानां विधृत्यै 
   वैष्णव्यर्चा  
VERSE: 4
   कल्पयति वैष्णवो वै देवतया यूपः स्वयैवैनं देवतया कल्पयति 
   द्वाभ्यां कल्पयति द्विपाद् यज्मानः प्रतिष्ठित्यै 
   यं कामयेत तेजसैनं देवताभिरिन्द्रियेण व्यर्धयेयमित्यग्निष्ठां तस्याश्रिं आहवनीयाद् इत्थं वेत्थं वाति नावयेत् तेजसैवैनं देवताभिरिन्द्रियेण व्यर्धयति 
   यं कामयेत तेजसैनं देवताभिरिन्द्रियेण समर्धयेयमिति ॥ 
VERSE: 5
   अग्निष्ठां तस्याश्रिमाहवनीयेन सम् मिनुयात् तेजसैवैनं देवताभिरिन्द्रियेण समर्धयति 
   ब्रह्मवनिं त्वा क्षत्रवनिमित्याह यथायजुरेवैतत् 
   परि व्ययत्य् ऊर्ग् वै रशना यजमानेन यूपः सम्मितो यजमानमेवोर्जा समर्धयति 
   नाभिदघ्ने परि व्ययति नाभिदघ्न एवास्मा ऊर्जं दधाति तस्मान् नाभिदघ्न ऊर्जा भुञ्जते 
   यं कामयेतोर्जैनम्  
VERSE: 6
   व्यर्धयेयमित्य् ऊर्ध्वां वा तस्यावाचीं वाऽवोहेद् ऊर्जैवैनं व्यर्धयति 
   यदि कामयेत वर्षुकः पर्जन्यः स्याद् इत्यवाचीमवोहेद् वृष्टिमेव नि यच्छति यदि कामयेतावर्षुकः स्याद् इत्य् ऊर्ध्वामुद् ऊहेद् वृष्टिमेवोद् यच्छति 
   पितृणां निखातम् मनुष्याणामूर्ध्वं निखातादा रशनाया ओषधीनां रशना विश्वेषाम्  
VERSE: 7
   देवानां ऊर्ध्वं रशनाया आ चषालाद् इन्द्रस्य चषालं साध्यानामतिरिक्तं स वा एष सर्व देवत्यो यद् यूपो यद् यूपम् मिनोति सर्वा एव देवताः प्रीणाति 
   यज्ञेन वै देवाः सुवर्गं लोकमायन् तेऽमन्यन्त मनुष्या नोऽन्वाभविष्यन्तीति ते यूपेन योपयित्वा सुवर्गं लोकमायन् तम् ऋषयो यूपेनैवानु प्राजानन् तद् यूपस्य यूपत्वम् । 
VERSE: 8
   यद् यूपम् मिनोति सुवर्गस्य लोकस्य प्रज्ञात्यै 
   पुरस्तान् मिनोति पुरस्ताद् धि यज्ञस्य प्रज्ञायतेऽप्रज्ञातं हि तद् यदतिपन्न आहुरिदं कार्यमासीद् इति साध्या वै देवा यज्ञमत्यमन्यन्त तान् यज्ञो नास्पृशत् तान् यद् यज्ञस्यातिरिक्तमासीत् तदस्पृशदतिरिक्तं वा एतद् यज्ञस्य यदग्नावग्निम् मथित्वा प्रहरत्यतिरिक्तमेतत्  
VERSE: 9
   यूपस्य यद् ऊर्ध्वं चषालात् तेषां तद् भागधेयं तान् एव तेन प्रीणाति 
   देवा वै संस्थिते सोमे प्र स्रुचोहरन् प्र यूपं तेऽमन्यन्त यज्ञवेशसं वा इदं कुर्म इति ते प्रस्तरं स्रुचां निष्क्रयणमपश्यन्त् स्वरुं यूपस्य संस्थिते सोमे प्र प्रस्तरं हरति जुहोति स्वरुं अयज्ञवेशसाय ॥
6.3.5 अनुवाक 5 अग्निमन्थनाभिधानम् VERSE: 1
   साध्या वै देवा अस्मिम्̐ लोक आसन् 
   नान्यत् किं चन मिषत् 
   तेऽग्निमेवाग्नये मेधायालभन्त 
   न ह्यन्यदालम्भ्यमविन्दन् 
   ततो वा इमाः प्रजाः प्राजायन्त 
   यदग्नावग्निम् मथित्वा प्रहरति प्रजानाम् प्रजननाय 
   रुद्रो वा एष यदग्निर्यजमानः पशुः । 
   यत् पशुमालभ्याग्निम् मन्थेद् रुद्राय यजमानम्  
VERSE: 2
   अपि दध्यात् 
   प्रमायुकः स्यात् । 
   अथो खल्वाहुः । 
   अग्निः सर्वा देवता हविरेतद् यत् पशुरिति 
   यत् पशुमालभ्याग्निम् मन्थति हव्यायैवासन्नाय सर्वा देवता जनयति । 
   उपाकृत्यैव मन्थ्यस् 
   तन् नेवालब्धं नेवानालब्धम् 
   अग्नेर् जनित्रमसीत्याह । 
   अग्नेर् ह्येतज् जनित्रम् । 
   वृषणौ स्थ इत्याह 
1 वृषणौ
VERSE: 3
   ह्येतौ । 
   उर्वश्यस्यायुरसीत्याह 
   मिथुनत्वाय 
   घृतेनाक्ते वृषणं दधाथामित्याह 
   वृषणं ह्येते दधाते ये अग्निम् । 
   गायत्रं छन्दोऽनु प्र जायस्वेत्याह 
   छन्दोभिरेवैनम् प्र जनयति । 
   अग्नये मथ्यमानायानु ब्रूहीत्याह 
   सावित्रीम् ऋचमन्वाह 
   सवितृप्रसूत एवैनम् मन्थति 
   जातायानु ब्रूहि  
VERSE: 4
   प्रह्रियमानायानु ब्रूहीत्याह 
   काण्डेकाण्ड एवैनं क्रियमाणे समर्धयति 
   गायत्रीः सर्वा अन्वाह 
   गायत्रछन्दा वा अग्निः 
   स्वेनैवैनं छन्दसा समर्धयति । 
   अग्निः पुरा भवत्यग्निम् मथित्वा प्र हरति 
   तौ सम्भवन्तौ यजमानमभि सम् भवतः । 
   भवतं नः समनसावित्याह 
   शान्त्यै 
   प्रहृत्य जुहोति 
   जातायैवास्मा अन्नमपि दधाति । 
   आज्येन जुहोति । 
   एतद् वा अग्नेः प्रियं धाम यदाज्यम् 
   प्रियेणैवैनं धाम्ना समर्धयत्यथो तेजसा ॥ 
6.3.6 अनुवाक 6 पशुनियोजनम् VERSE: 1
   इषे त्वेति बर्हिरा दत्त इच्छत इव ह्येष यो यजते । 
   उपवीरसीत्याहोप ह्येनानाकरोति । 
   उपो देवान् दैवीर्विशः प्रागुरित्याह दैवीर् ह्येता विशः सतीर् देवान् उपयन्ति 
   वह्नीरुशिज इत्याहर्त्विजो वै वह्नय उशिजस् तस्मादेवमाह 
   बृहस्पते धारया वसूनीति  
VERSE: 2
   आह ब्रह्म वै देवानाम् बृहस्पतिर् ब्रह्मणैवास्मै पशूनव रुन्द्धे 
   हव्या ते स्वदन्तामित्याह स्वदयत्येवैनान् 
   देव त्वष्टर्वसु रण्वेत्याह त्वष्टा वै पशूनाम् मिथुनानां रूपकृद् रूपमेव पशुषु दधाति 
   रेवती रमध्वमित्याह पशवो वै रेवतीः पशून् एवास्मै रमयति 
   देवस्य त्वा सवितुः प्रसव इति 
VERSE: 3
   रशनामा दत्ते प्रसूत्या अश्विनोर् बाहुभ्यामित्याहाश्विनौ हि देवानामध्वर्यू आस्ताम् पूष्णो हस्ताभ्यामित्याह यत्यै । 
   ऋतस्य त्वा देवहविः पाशेना रभ इत्याह सत्यं वा ऋतं सत्येनैवैनम् ऋतेना रभते । 
   अक्ष्णया परि हरति वध्यं हि प्रत्यञ्चम् प्रतिमुञ्चन्ति व्यावृत्त्यै 
   धर्षा मानुषान् इति नि युनक्ति धृत्यै । 
   अद्भ्यः  
VERSE: 4
   त्वौषधीभ्यः प्रोक्षामीत्याहाद्भ्यो ह्येष ओषधीभ्यः सम्भवति यत् पशुः । 
   अपाम् पेरुरसीत्याहैष ह्यपाम् पाता यो मेधायारभ्यते 
   स्वात्तं चित् सदेवं हव्यमापो देवीः स्वदतैनमित्याह स्वदयत्येवैनम् 
   उपरिष्टात् प्रोक्षत्य् उपरिष्टादेवैनम् मेध्यं करोति पाययत्यन्तरत एवैनम् मेध्यं करोत्यधस्तादुपोक्षति सर्वत एवैनम् मेध्यं करोति ॥ 
6.3.7 अनुवाक 7 सामिधेन्याद्यभिधानम् VERSE: 1
   अग्निना वै होत्रा देवा असुरानभ्यभवन्नग्नये समिध्यमानायानु ब्रूहीत्याह भ्रातृव्याभिभूत्यै 
   सप्तदश सामिधेनीरन्वाह सप्तदशः प्रजापतिः प्रजापतेराप्त्यै 
   सप्तदशान्वाह द्वादश मासाः पञ्चर्तवः स संवत्सरः संवत्सरम् प्रजा अनु प्र जायन्ते प्रजानाम् प्रजननाय 
   देवा वै सामिधेनीरनूच्य यज्ञं नान्वपश्यन्त् स प्रजापतिस् तूष्णीमाघारम्  
VERSE: 2
   आघारयत् ततो वै देवा यज्ञमन्वपश्यन् यत् तूष्णीमाघारमाघारयति यज्ञस्यानुख्यात्यै । 
   असुरेषु वै यज्ञ आसीत् तं देवास् तूष्णीं होमेनावृञ्जत यत् तूष्णीमाघारमाघारयति भ्रातृव्यस्यैव तद् यज्ञं वृङ्क्ते 
   परिधीन्त् सम् मार्ष्टि पुनात्येवैनान् त्रिस्त्रिः सम् मार्ष्टि त्र्यावृद् धि यज्ञोऽथो रक्षसामपहत्यै द्वादश सम् पद्यन्ते द्वादश  
VERSE: 3
   मासाः संवत्सरः संवत्सरमेव प्रीणात्यथो संवत्सरमेवास्मा उप दधाति सुवर्गस्य लोकस्य समष्ट्यै 
   शिरो वा एतद् यज्ञस्य यदाघारोऽग्निः सर्वा देवता यदाघारमाघारयति शीर्षत एव यज्ञस्य यजमानः सर्वा देवता अव रुन्द्धे 
   शिरो वा एतद् यज्ञस्य यदाघार आत्मा पशुराघारमाघार्य पशुं समनक्त्यात्मन्न् एव यज्ञस्य  
VERSE: 4
   शिरः प्रति दधाति 
   सं ते प्राणो वायुना गच्छतामित्याह वायुदेवत्यो वै प्राणो वायावेवास्य प्राणं जुहोति सं यजत्रैरङ्गानि सं यज्ञपतिराशिषेत्याह यज्ञपतिमेवास्याशिषं गमयति 
   विश्वरूपो वै त्वाष्ट्र उपरिष्टात् पशुमभ्यवमीत् तस्मादुपरिष्टात् पशोर् नावद्यन्ति यदुपरिष्टात् पशुं समनक्ति मेध्यमेव  
VERSE: 5
   एनं करोति । 
   ऋत्विजो वृणीते छन्दांस्येव वृणीते सप्त वृणीते सप्त ग्राम्याः पशवः सप्तारण्याः सप्त छन्दांस्य् उभयस्यावरुद्ध्यै । 
   एकादश प्रयाजान् यजति दश वै पशोः प्राणा आत्मैकादशो यावान् एव पशुस् तम् प्र यजति 
   वपां एकः परि शय आत्मैवात्मानम् परि शये 
   वज्रो वै स्वधितिर्वज्रो यूपशकलो घृतं खलु वै देवा वज्रं कृत्वा सोममघ्नन् घृतेनाक्तौ पशुं त्रायेथामित्याह वज्रेणैवैनं वशे कृत्वा लभते ॥ 
6.3.8 अनुवाक 8 पशुहिंसनाभिधानम् VERSE: 1
   पर्यग्नि करोति सर्वहुतमेवैनं करोत्यस्कन्दायास्कन्नं हि तद् यद् धुतस्य स्कन्दति त्रिः पर्यग्नि करोति त्र्यावृद् धि यज्ञोऽथो रक्षसामपहत्यै 
   ब्रह्मवादिनो वदन्ति । 
   अन्वारभ्यः पशू3र् नान्वारभ्या3 इति मृत्यवे वा एष नीयते यत् पशुस् तम् यदन्वारभेत प्रमायुको यजमानः स्यादथो खल्वाहुः 
   सुवर्गाय वा एष लोकाय नीयते यत्  
VERSE: 2
   पशुरिति यन् नान्वारभेत सुवर्गाल् लोकाद् यजमानो हीयेत वपाश्रपणीभ्यामन्वारभते तन् नेवान्वारब्धं नेवानन्वारब्धम् 
   उप प्रेष्य होतर् हव्या देवेभ्य इत्याहेषितं हि कर्म क्रियते 
   रेवतीर्यज्ञपतिं प्रियधा विशतेत्याह यथायजुरेवैतद् 
   अग्निना पुरस्तादेति रक्षसामपहत्यै 
   पृथिव्याः संपृचः पाहीति बर्हिः  
VERSE: 3
   उपास्यत्यस्कन्दायास्कन्नं हि तद् यद् बर्हिषि स्कन्दत्यथो बर्हिषदमेवैनं करोति 
   पराङ् आ वर्ततेऽध्वर्युः पशोः संज्ञप्यमानात् पशुभ्य एव तन् नि ह्नुत आत्मनोऽनाव्रस्काय 
   गच्छति श्रियम् प्र पशूनाप्नोति य एवं वेद 
   पश्चाल् लोका वा एषा प्राच्य् उदानीयते यत् पत्नी नमस् त आतानेत्याहाऽऽदित्यस्य वै रश्मयः  
VERSE: 4
   आतानास् तेभ्य एव नमस् करोति । 
   अनर्वा प्रेहीत्याह भ्रातृव्यो वा अर्वा भ्रातृव्यापनुत्त्यै 
   घृतस्य कुल्यामनु सह प्रजया सह रायस् पोषेणेत्याहाऽऽशिषमेवैतामा शास्त आपो देवीः शुद्धायुव इत्याह यथायजुरेवैतत् ॥ 
6.3.9 अनुवाक 9 वपाहोमाभिधानम् VERSE: 1
   पशोर्वा आलब्धस्य प्राणाञ् छुग् ऋच्छति 
   वाक् त आ प्यायताम् प्राणस् त आ प्यायतामित्याह प्राणेभ्य एवास्य शुचं शमयति 
   सा प्राणेभ्योऽधि पृथिवीं शुक् प्र विशति 
   शमहोभ्यामिति नि नयत्यहोरात्राभ्यामेव पृथिव्यै शुचं शमयति । 
   ओषधे त्रायस्वैनं स्वधिते मैनं हिंसीरित्याह वज्रो वै स्वधितिः 
VERSE: 2
   शान्त्यै 
   पार्श्वत आ च्छ्यति मध्यतो हि मनुष्या आच्छ्यन्ति तिरश्चीनमा छ्यत्यनूचीनं हि मनुष्या आछ्यन्ति व्यावृत्त्यै 
   रक्षसाम् भागोऽसीति स्थविमतो बर्हिरक्त्वापास्यत्यस्नैव रक्षांसि निरवदयते । 
   इदमहं रक्षोऽधमं तमो नयामि योऽस्मान् द्वेष्टि यं च वयं द्विष्म इत्याह द्वौ वाव पुरुषौ यं चैव  
VERSE: 3
   द्वेष्टि यश्चैनं द्वेष्टि तावुभावधमं तमो नयति । 
   इषे त्वेति वपामुत् खिदतीच्छत इव ह्येष यो यजते 
   यदुपतृन्द्याद् रुद्रोऽस्य पशून् घातुकः स्याद् यन् नोपतृन्द्यादयता स्यादन्ययोपतृणत्त्यन्यया न धृत्यै 
   घृतेन द्यावापृथिवी प्रोर्ण्वाथामित्याह द्यावापृथिवी एव रसेनानक्ति । 
   अछिन्नः  
VERSE: 4
   रायः सुवीर इत्याह यथायजुरेवैतत् 
   क्रूरमिव वा एतत् करोति यद् वपामुत्खिदत्य् उर्वन्तरिक्षमन्विहीत्याह शान्त्यै 
   प्र वा एषोऽस्माल् लोकाच् च्यवते यः पशुम् मृत्यवे नीयमानमन्वारभते वपाश्रपणी पुनरन्वारभतेऽस्मिन्न् एव लोके प्रति तिष्ठति । 
   अग्निना पुरस्तादेति रक्षसामपहत्या अथो देवता एव हव्येन  
VERSE: 5
   अन्वेति 
   नान्तममङ्गारमति हरेद् यदन्तममङ्गारमतिहरेद् देवता अति मन्येत 
   वायो वीहि स्तोकानामित्याह तस्माद् विभक्ता स्तोका अव पद्यन्ते । 
   अग्रं वा एतत् पशूनां यद् वपाग्रमोषधीनाम् बर्हिरग्रेणैवाग्रं समर्धयत्यथो ओषधीष्वेव पशून् प्रति ष्ठापयति 
   स्वाहाकृतीभ्यः प्रेष्येत्याह  
VERSE: 6
   यज्ञस्य समिष्ट्यै 
   प्राणापानौ वा एतौ पशूनां यत् पृषदाज्यमात्मा वपा पृषदाज्यमभिघार्य वपामभि घारयत्यात्मन्न् एव पशूनाम् प्राणापानौ दधाति 
   स्वाहोर्ध्वनभसम् मारुतं गच्छतमित्याहोर्ध्वनभा ह स्म वै मारुतो देवानां वपाश्रपणी प्रहरति तेनैवैने प्र हरति विषूची प्र हरति तस्माद् विष्वञ्चौ प्राणापानौ ॥ 
6.3.10 अनुवाक 10 अवदानाभिधानम् VERSE: 1
   पशुमालभ्य पुरोडाशं निर्वपति समेधमेवैनमा लभते 
   वपया प्रचर्य पुरोडाशेन प्र चरत्य् ऊर्ग् वै पुरोडाश ऊर्जमेव पशूनाम् मध्यतो दधात्यथो पशोरेव छिद्रमपि दधाति 
   पृषदाज्यस्योपहत्य त्रिः पृच्छति 
   शृतं हवी3ः शमितरिति त्रिषत्या हि देवा योऽशृतं शृतमाह स एनसा 
   प्राणापानौ वा एतौ पशूनाम्  
VERSE: 2
   यत् पृषदाज्यम् पशोः खलु वा आलब्धस्य हृदयमात्माभि समेति यत् पृषदाज्येन हृदयमभिघारयत्यात्मन्न् एव पशूनाम् प्राणापानौ दधाति 
   पशुना वै देवाः सुवर्गं लोकमायन् तेऽमन्यन्त 
   मनुष्या नोऽन्वाभविष्यन्तीति तस्य शिरश्छित्त्वा मेधम् प्राक्षारयन्त् स प्रक्षोऽभवत् तत् प्रक्षस्य प्रक्षत्वं यत् प्लक्षशाखोत्तरबर्हिर् भवति समेधस्यैव  
VERSE: 3
   पशोरव द्यति 
   पशुं वै ह्रियमाणं रक्षांस्यनु सचन्तेऽन्तरा यूपं चाहवनीयं च हरति रक्षसामपहत्यै 
   पशोर्वा आलब्धस्य मनोऽप क्रामति 
   मनोतायै हविषोऽवदीयमानस्यानु ब्रूहीत्याह मन एवास्याव रुन्द्धे । 
   एकादशावदानान्यव द्यति दश वै पशोः प्राणा आत्मैकादशो यावान् एव पशुस् तस्याव  
VERSE: 4
   द्यति 
   हृदयस्याग्रेऽव द्यत्यथ जिह्वाया अथ वक्षसो यद् वै हृदयेनाभिगच्छति तज् जिह्वया वदति यज् जिह्वया वदति तदुरसोऽधि निर्वदति । 
   एतद् वै पशोर्यथापूर्वं यस्यैवमवदाय यथाकाममुत्तरेषामवद्यति यथापूर्वमेवास्य पशोरवत्तम् भवति 
   मध्यतो गुदस्याव द्यति मध्यतो हि प्राण उत्तमस्याव द्यति । 
VERSE: 5
   उत्तमो हि प्राणो यदीतरं यदीतरमुभयमेवाजामि 
   जायमानो वै ब्राह्मणस् त्रिभिर् ऋणवा जायते ब्रह्मचर्येणर्षिभ्यो यज्ञेन देवेभ्यः प्रजया पितृभ्य एष वा अनृणो यः पुत्री यज्वा ब्रह्मचारिवासी तदवदानैरेवाव दयते तदवदानानामवदानत्वम् । 
   देवासुराः संयत्ता आसन् ते देवा अग्निमब्रुवन् 
   त्वया वीरेणासुरानभि भवामेति । 
VERSE: 6
   सोऽब्रवीद् 
   वरं वृणै पशोरुद्धारमुद् धरा इति स एतमुद्धारमुदहरत दोः पूर्वार्धस्य गुदम् मध्यतः श्रोणिं जघनार्धस्य ततो देवा अभवन् परासुरा यत् त्र्यङ्गाणां समवद्यति भ्रातृव्याभिभूत्यै भवत्यात्मना परास्य भ्रातृव्यो भवति । 
   अक्ष्णयाव द्यति तस्मादक्ष्णया पशवोऽङ्गानि प्र हरन्ति प्रतिष्ठित्यै ॥ 
6.3.11 अनुवाक 11 अनूयाजकथनम् VERSE: 1
   मेदसा स्रुचौ प्रोर्णोति मेदोरूपा वै पशवो रूपमेव पशुषु दधाति 
   यूषन्नवधाय प्रोर्णोति रसो वा एष पशूनां यद् यू रसमेव पशुषु दधाति 
   पार्श्वेन वसाहोमम् प्र यौति मध्यं वा एतत् पशूनां यत् पार्श्वं रस एष पशूनां यद् वसा यत् पार्श्वेन वसाहोमम् प्रयौति मध्यत एव पशूनां रसं दधाति 
   घ्नन्ति  
VERSE: 2
   वा एतत् पशुं यत् संज्ञपयन्त्य् ऐन्द्रः खलु वै देवतया प्राण ऐन्द्रोऽपान ऐन्द्रः प्राणो अङ्गेअङ्गे नि देध्यद् इत्याह प्राणापानावेव पशुषु दधाति 
   देव त्वष्टर् भूरि ते संसमेत्वित्याह त्वाष्ट्रा हि देवतया पशवः । 
   विषुरूपा यत् सलक्ष्माणो भवथेत्याह विषुरूपा ह्येते सन्तः सलक्ष्माण एतर्हि भवन्ति 
   देवत्रा यन्तम्  
VERSE: 3
   अवसे सखायोऽनु त्वा माता पितरो मदन्त्वित्याहानुमतमेवैनम् मात्रा पित्रा सुवर्गं लोकं गमयति । 
   अर्धर्चे वसाहोमं जुहोत्यसौ वा अर्धर्च इयमर्धर्च इमे एव रसेनानक्ति दिशो जुहोति दिश एव रसेनानक्त्यथो दिग्भ्य एवोर्जं रसमव रुन्द्धे 
   प्राणापानौ वा एतौ पशूनां यत् पृषदाज्यं वानस्पत्याः खलु  
VERSE: 4
   वै देवतया पशवो यत् पृषदाज्यस्योपहत्याह 
   वनस्पतयेऽनु ब्रूहि वनस्पतये प्रेष्येति प्राणापानावेव पशुषु दधाति । 
   अन्यस्यान्यस्य समवत्तं समवद्यति तस्मान् नानारूपाः पशवः । 
   यूष्णोप सिञ्चति रसो वा एष पशूनां यद् यू रसमेव पशुषु दधाति । 
   इडामुप ह्वयते पशवो वा इडा पशून् एवोप ह्वयते चतुरुप ह्वयते  
VERSE: 5
   चतुष्पादो हि पशवः । 
   यं कामयेत । 
   अपशुः स्याद् इत्यमेदस्कं तस्मा आ दध्यान् मेदोरूपा वै पशवो रूपेणैवैनम् पशुभ्यो निर् भजत्यपशुरेव भवति 
   यं कामयेत 
   पशुमान्त् स्याद् इति मेदस्वत् तस्मा आ दध्यान् मेदोरूपा वै पशवो रूपेणैवास्मै पशूनव रुन्द्धे पशुमान् एव भवति 
   प्रजापतिर्यज्ञमसृजत स आज्यम्  
VERSE: 6
   पुरस्तादसृजत पशुम् मध्यतः पृषदाज्यम् पश्चात् तस्मादाज्येन प्रयाजा इज्यन्ते पशुना पशुना मध्यतः पृषदाज्येनानूयाजास् तस्मादेतन् मिश्रमिव पश्चात्सृष्टं हि । 
   एकादशानूयाजान् यजति दश वै पशोः प्राणा आत्मैकादशो यावान् एव पशुस् तमनु यजति 
   घ्नन्ति वा एतत् पशुं यत् संज्ञपयन्ति प्राणापानौ खलु वा एतौ पशूनां यत् पृषदाज्यं यत् पृषदाज्येनानूयाजान् यजति प्राणापानावेव पशुषु दधाति ॥ 

6.4 प्रपाठक: 4 6.4.1 अनुवाक 1 गुदयागकथनम् VERSE: 1
   यज्ञेन वै प्रजापतिः प्रजा असृजत 
   ता उपयड्भिरेवासृजत 
   यदुपयज उपयजति प्रजा एव तद् यजमानः सृजते 
   जघनार्धादव द्यति 
   जघनार्धाद् धि प्रजाः प्रजायन्ते 
   स्थविमतोऽव द्यति 
   स्थविमतो हि प्रजाः प्रजायन्ते । 
   असम्भिन्दन्नव द्यति प्राणानामसम्भेदाय 
   न पर्यावर्तयति 
   यत् पर्यावर्तयेदुदावर्तः प्रजा ग्राहुकः स्यात् 
   समुद्रं गच्छ स्वाहेत्याह 
   रेतः  
VERSE: 2
   एव तद् दधाति । 
   अन्तरिक्षं गच्छ स्वाहेत्याह । 
   अन्तरिक्षेणैवास्मै प्रजाः प्र जनयति । 
   अन्तरिक्षं ह्यनु प्रजाः प्रजायन्ते 
   देवं सवितारं गच्छ स्वाहेत्याह 
   सवितृप्रसूत एवास्मै प्रजाः प्र जनयति । 
   अहोरात्रे गच्छ स्वाहेत्याह । 
   अहोरात्राभ्यामेवास्मै प्रजाः प्र जनयति । 
   अहोरात्रे ह्यनु प्रजाः प्रजायन्ते 
   मित्रावरुणौ गच्छ स्वाहा  
VERSE: 3
   इत्याह 
   प्रजास्वेव प्रजातासु प्राणापानौ दधाति 
   सोमं गच्छ स्वाहेत्याह 
   सौम्या हि देवतया प्रजाः । 
   यज्ञं गच्छ स्वाहेत्याह 
   प्रजा एव यज्ञियाः करोति 
   छन्दांसि गच्छ स्वाहेत्याह 
   पशवो वै छन्दांसि 
   पशून् एवाव रुन्द्धे 
   द्यावापृथिवी गच्छ स्वाहेत्याह 
  प्रजा एव प्रजाता द्यावापृथिवीभ्यामुभयतः परि गृह्णाति 
   नभः  
VERSE: 4
   दिव्यं गच्छ स्वाहेत्याह 
   प्रजाभ्य एव प्रजाताभ्यो वृष्टिं नि यच्छति । 
   अग्निं वैश्वानरं गच्छ स्वाहेत्याह 
   प्रजा एव प्रजाता अस्याम् प्रति ष्ठापयति 
   प्राणानां वा एषोऽव द्यति योऽवद्यति गुदस्य 
   मनो मे हार्दि यच्छेत्याह 
   प्राणान् एव यथास्थानमुप ह्वयते 
   पशोर्वा आलब्धस्य हृदयं शुग् ऋच्छति 
   सा हृदयशूलम्  
VERSE: 5
   अभि समेति 
   यत् पृथिव्यां हृदयशूलमुद्वासयेत् पृथिवीं शुचार्पयेत् । 
   यदप्स्वपः शुचार्पयेत् । 
   शुष्कस्य चार्द्रस्य च संधावुद् वासयत्य् उभयस्य शान्त्यै 
   यं द्विष्यात् तं ध्यायेत् । 
   शुचैवैनमर्पयति ॥ 
6.4.2 अनुवाक 2 वसतीवर्यभिधानम् VERSE: 1
   देवा वै यज्ञमाग्नीध्रे व्यभजन्त 
   ततो यदत्यशिष्यत तद्  अब्रुवन्न्  
   वसतु नु न इदमिति 
   तद् वसतीवरीणां वसतीवरित्वम् । 
   तस्मिन् प्रातर् न समशक्नुवन् 
   तदप्सु प्रावेशयन् 
   ता वसतीवरीरभवन् 
   वसतीवरीर् गृह्णाति 
   यज्ञो वै वसतीवरीः । 
   यज्ञमेवाऽऽरभ्य गृहीत्वोप वसति 
   यस्यागृहीता अभि निम्रोचेदनारब्धोऽस्य यज्ञः स्यात्  
VERSE: 2
   यज्ञं वि छिन्द्यात् । 
   ज्योतिष्या वा गृह्णीयाद् धिरण्यं वावधाय सशुक्राणामेव गृह्णाति 
   यो वा ब्राह्मणो बहुयाजी तस्य कुम्भ्यानां गृह्णीयात् 
   स हि गृहीतवसतीवरीकः । 
   वसतीवरीर् गृह्णाति 
   पशवो वै वसतीवरीः 
   पशून् एवारभ्य गृहीत्वोप वसति 
   यदन्वीपं तिष्ठन् गृह्णीयान् निर्मार्गुका अस्मात् पशवः स्युः 
   प्रतीपं तिष्ठन् गृह्णाति 
   प्रतिरुध्यैवास्मै पशून् गृह्णाति । 
   इन्द्रः  
VERSE: 3
   वृत्रं अहन् । 
   सोऽपोऽभ्यम्रियत 
   तासां यन् मेध्यं यज्ञियं सदेवमासीत् तदत्यमुच्यत 
   ता वहन्तीरभवन् 
   वहन्तीनां गृह्णाति 
   या एव मेध्या यज्ञियाः सदेवा आपस् तासामेव गृह्णाति 
   नान्तमा वहन्तीरतीयात् । 
   यदन्तमा वहन्तीरतीयाद् यज्ञमति मन्येत 
   न स्थावराणां गृह्णीयात् । 
   वरुणगृहीता वै स्थावराः  
   यत् स्थावराणां गृह्णीयात्  
VERSE: 4
   वरुणेनास्य यज्ञं ग्राहयेत् । 
   यद् वै दिवा भवत्यपो रात्रिः प्र विशति 
   तस्मात् ताम्रा आपो दिवा ददृश्रे 
   यन् नक्तम् भवत्यपोऽहः प्र विशति 
   तस्माच् चन्द्रा आपो नक्तं ददृश्रे 
   छायायै चातपतश्च संधौ गृह्णाति । 
   अहोरात्रयोरेवास्मै वर्णं गृह्णाति 
   हविष्मतीरिमा आप इत्याह 
   हविष्कृतानामेव गृह्णाति 
   हविष्मां अस्तु  
VERSE: 5
   सूर्य इत्याह 
   सशुक्राणामेव गृह्णाति । 
   अनुष्टुभा गृह्णाति 
   वाग् वा  अनुष्टुग्  
   वाचैवैनाः सर्वया गृह्णाति 
   चतुष्पदयर्चा गृह्णाति 
   त्रिः सादयति 
   सप्त सम् पद्यन्ते 
   सप्तपदा शक्वरी 
   पशवः शक्वरी 
  पशून् एवाव रुन्द्धे । 
  अस्मै वै लोकाय गार्हपत्य आ धीयतेऽमुष्मा आहवनीयः । 
 यद् गार्हपत्य उपसादयेदस्मिम्̐ लोके पशुमान्त् स्यात् । 
  यदाहवनीयेऽमुष्मिन्  
VERSE: 6
   लोके पशुमान्त् स्यात् । 
   उभयोरुप सादयति । 
   उभयोरेवैनं लोकयोः पशुमन्तं करोति 
   सर्वतः परि हरति 
   रक्षसामपहत्यै । 
   इन्द्राग्नियोर् भागधेयी स्थेत्याह 
   यथायजुरेवैतत् । 
   आग्नीध्र उप वासयति । 
   एतद् वै यज्ञस्यापराजितं यदाग्नीध्रम् । 
   यदेव यज्ञस्यापराजितं तदेवैना उप वासयति 
  यतः खलु वै यज्ञस्य विततस्य न क्रियते तदनु यज्ञं रक्षांस्य अव चरन्ति 
   यद् वहन्तीनां गृह्णाति क्रियमाणमेव तद् यज्ञस्य शये 
   रक्षसामनन्ववचाराय 
  न ह्येता ईलयन्ति । 
  आ तृतीयसवनात् परि शेरे 
   यज्ञस्य संतत्यै ॥ 
6.4.3 अनुवाक 3 सोमोपावहरणकथनम् VERSE: 1
   ब्रह्मवादिनो वदन्ति 
   स त्वा अध्वर्युः स्याद् यः सोममुपावहरन्त् सर्वाभ्यो देवताभ्य उपावहरेद् इति 
   हृदे त्वेत्याह मनुष्येभ्य एवैतेन करोति 
   मनसे त्वेत्याह पितृभ्य एवैतेन करोति दिवे त्वा सूर्याय त्वेत्याह देवेभ्य एवैतेन करोति । 
   एतावतीर् वै देवतास् ताभ्य एवैनं सर्वाभ्य उपावहरति 
   पुरा वाचः  
VERSE: 2
   प्रवदितोः प्रातरनुवाकमुपाकरोति यावत्येव वाक् तामव रुन्द्धे । 
   अपोऽग्रेऽभिव्याहरति यज्ञो वा आपो यज्ञमेवाभि वाचं वि सृजति 
   सर्वाणि छन्दांस्यन्वाह पशवो वै छन्दांसि पशून् एवाव रुन्द्धे 
   गायत्रिया तेजस्कामस्य परि दध्यात् त्रिष्टुभेन्द्रियकामस्य जगत्या पशुकामस्यानुष्टुभा प्रतिष्ठाकामस्य पङ्क्त्या यज्ञकामस्य विराजान्नकामस्य 
   शृणोत्वग्निः समिधा हवम्  
VERSE: 3
   म इत्याह सवितृप्रसूत एव देवताभ्यो निवेद्यापोऽच्छैति । 
   अप इष्य होतरित्याहेषितं हि कर्म क्रियते 
   मैत्रावरुणस्य चमसाध्वर्यवा द्रवेत्याह मैत्रावरुणौ वा अपां नेतारौ ताभ्यामेवैना अच्छैति 
   देवीरापो अपां नपाद् इत्याहाऽऽहुत्यैवैना निष्क्रीय गृह्णात्यथो हविष्कृतानामेवाभिघृतानां गृह्णाति । 
VERSE: 4
   कार्षिरसीत्याह शमलमेवाऽऽसामप प्लावयति 
   समुद्रस्य वोऽक्षित्या उन् नय इत्याह तस्मादद्यमानाः पीयमाना आपो न क्षीयन्ते 
   योनिर् वै यज्ञस्य चात्वालं यज्ञो वसतीवरीर् होतृचमसं च मैत्रावरुणचमसं च संस्पर्श्य वसतीवरीर् व्यानयति यज्ञस्य सयोनित्वाय । 
   अथो स्वादेवैना योनेः प्र जनयति । 
   अध्वर्योऽवेर्  अपा3  
   इत्याह । 
   उतेमनंनमुरुतेमाः पश्य । 
   इति वावैतदाह 
   यद्यग्निष्टोमो जुहोति यद्य् उक्थ्यः परिधौ नि मार्ष्टि यद्यतिरात्रो यजुर्वदन् प्र पद्यते यज्ञक्रतूनां व्यावृत्त्यै ॥ 
6.4.4 अनुवाक 4 सोमोन्मानकथनम् VERSE: 1
   देवस्य त्वा सवितुः प्रसव इति ग्रावाणमा दत्ते 
   प्रसूत्यै । 
   अश्विनोर् बाहुभ्यामित्याह । 
   अश्विनौ हि देवानामध्वर्यू आस्ताम् 
   पूष्णो हस्ताभ्यामित्याह यत्यै 
   पशवो वै सोमो व्यान उपांशुसवनः । 
   यदुपांशुसवनमभि मिमीते व्यानमेव पशुषु दधाति । 
   इन्द्राय त्वेन्द्राय त्वेति मिमीते । 
   इन्द्राय हि सोम आह्रियते 
   पञ्च कृत्वो यजुषा मिमीते । 
VERSE: 2
   पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे 
   पञ्च कृत्वस् तूष्णीम् । 
   दश सम् पद्यन्ते 
   दशाक्षरा  विराड्  
   अन्नं  विराड्  
   विराजैवान्नाद्यमव रुन्द्धे 
   श्वात्रा स्थ वृत्रतुर इत्याह । 
   एष वा अपां सोमपीथः । 
   य एवं वेद नाप्स्वार्तिमार्च्छति 
   यत् ते सोम दिवि ज्योतिरित्याह । 
   एभ्य एवैनम्  
VERSE: 3
   लोकेभ्यः सम् भरति 
   सोमो वै राजा दिशोऽभ्यध्यायत् 
   स दिशोऽनु प्राविशत् 
   प्राग् अपाग् उदग् अधराग् इत्याह 
   दिग्भ्य एवैनं सम् भरत्यथो दिश एवास्मा अव रुन्द्धे । 
   अम्ब नि ष्वरेत्याह 
   कामुका एनं स्त्रियो भवन्ति य एवं वेद 
   यत् ते सोमादाभ्यं नाम जागृवीति  
VERSE: 4
   आह । 
   एष वै सोमस्य सोमपीथः । 
   य एवं वेद न सौम्यामार्तिमार्च्छति 
   घ्नन्ति वा एतत् सोमं यदभिषुण्वन्ति । 
   अंशूनप गृह्णाति 
   त्रायत एवैनम् 
   प्राणा वा अंशवः पशवः सोमः । 
   अंशून् पुनरपि सृजति 
   प्राणान् एव पशुषु दधाति 
   द्वौद्वावपि सृजति 
  तस्माद् द्वौद्वौ प्राणाः ॥ 
6.4.5 अनुवाक 5 उपांशुग्रहकथनम् VERSE: 1
   प्राणो वा एष यदुपांशुः । 
   यदुपांश्वग्रा ग्रहा गृह्यन्ते प्राणमेवानु प्र यन्ति । 
   अरुणो ह स्माहौपवेशिः 
   प्रातःसवन एवाहं यज्ञं सं स्थापयामि तेन ततः संस्थितेन चरामीति । 
   अष्टौ कृत्वोऽग्रेऽभि षुणोति । 
   अष्टाक्षरा गायत्री 
   गायत्रम् प्रातःसवनम् 
   प्रातःसवनमेव तेनाप्नोति । 
   एकादश कृत्वो द्वितीयम् 
   एकादशाक्षरा त्रिष्टुभ् । 
   त्रैष्टुभम् माध्यंदिनम्  
VERSE: 2
   सवनम् 
   माध्यंदिनमेव सवनं तेनाप्नोति 
   द्वादश कृत्वस् तृतीयम् । 
   द्वादशाक्षरा जगती 
   जागतं तृतीयसवनम् । 
   तृतीयसवनमेव तेनाप्नोति । 
   एतां ह वाव स यज्ञस्य संस्थितिमुवाच । 
   अस्कन्दाय । 
   अस्कन्नं हि तद् यद् यज्ञस्य संस्थितस्य स्कन्दति । 
   अथो खल्वाहुः । 
   गायत्री वाव प्रातःसवने नातिवाद इति । 
   अनतिवादुक एनम् भ्रातृव्यो भवति य एवं वेद 
   तस्मादष्टावष्टौ  
VERSE: 3
   कृत्वोऽभिषुत्यम् 
   ब्रह्मवादिनो वदनति 
   पवित्रवन्तोऽन्ये ग्रहा गृह्यन्ते किम्पवित्र उपांशुरिति 
   वाक्पवित्र इति ब्रूयात् । 
   वाचस् पतये पवस्व वाजिन्न् इत्याह 
   वाचैवैनम् पवयति 
   वृष्णो अंशुभ्यामित्याह 
   वृष्णो ह्येतावंशू यौ सोमस्य 
   गभस्तिपूत इत्याह 
   गभस्तिना ह्येनम् पवयति 
   देवो देवानाम् पवित्रमसीत्याह 
   देवो ह्येषः  
VERSE: 4
   देवानाम् पवित्रम् । 
   येषाम् भागोऽसि तेभ्यस् त्वेत्याह 
   येषां ह्येष भागस् तेभ्य एनं गृह्णाति 
   स्वांकृतोऽसीत्याह 
   प्राणमेव स्वमकृत 
   मधुमतीर् न इषस् कृधीत्याह 
   सर्वमेवास्मा इदं स्वदयति 
   विश्वेभ्यस् त्वेन्द्रियेभ्यो दिव्येभ्यः पार्थिवेभ्य इत्याह । 
   उभयेष्वेव देवमनुष्येषु प्राणान् दधाति 
   मनस् त्वा  
VERSE: 5
   अष्ट्वित्याह 
   मन एवाश्नुते । 
   उर्वन्तरिक्षमन्विहीत्याह । 
   अन्तरिक्षदेवत्यो हि प्राणः 
   स्वाहा त्वा सुभवः सूर्यायेत्याह 
   प्राणा वै स्वभवसो देवास् 
   तेष्वेव परोऽक्षं जुहोति 
   देवेभ्यस् त्वा मरीचिपेभ्य इत्याह । 
   आदित्यस्य वै रश्मयो देवा मरीचिपास् 
   तेषां तद् भागधेयम् । 
   तान् एव तेन प्रीणाति 
   यदि कामयेत 
   वर्षुकः पर्जन्यः  
VERSE: 6
   स्याद् इति नीचा हस्तेन नि मृज्यात् । 
   वृष्टिमेव नि यच्छति 
   यदि कामयेत । 
   अवर्षुकः स्याद् इत्य् उत्तानेन नि मृज्यात् । 
   वृष्टिमेवोद् यच्छति 
   यद्यभिचरेदमुं जह्यथ त्वा होष्यामीति ब्रूयात् । 
   आहुतिमेवैनम् प्रेप्सन् हन्ति 
   यदि दूरे स्यादा तमितोस् तिष्ठेत् 
   प्राणमेवास्यानुगत्य हन्ति 
   यद्यभिचरेदमुष्य  
VERSE: 7
   त्वा प्राणे  सादयामीति सादयेत् । 
   असन्नो वै प्राणः 
   प्राणमेवास्य सादयति 
   षड्भिरंशुभिः पवयति 
   षड् वा ऋतवः । 
   ऋतुभिरेवैनम् पवयति 
   त्रिः पवयति 
   त्रय इमे लोकाः । 
   एभिरेवैनं लोकैः पवयति 
   ब्रह्मवादिनो वदन्ति 
   कस्माद् सत्यात् त्रयः पशूनां हस्तादाना इति 
   यत् त्रिरुपांशुं हस्तेन विगृह्णाति 
   तस्माद् त्रयः पशूनां हस्तादानाः पुरुषो हस्ती मर्कटः ॥ 
6.4.6 अनुवाक 6 अन्तर्यागग्रहकथनम् VERSE: 1
   देवा वै यद् यज्ञेऽकुर्वत तदसुरा अकुर्वत 
   ते देवा उपांशौ यज्ञं संस्थाप्यमपश्यन् 
   तमुपांशौ समस्थापयन् 
   तेऽसुरा वज्रमुद्यत्य देवानभ्यायन्त 
   ते देवा बिभ्यत इन्द्रमुपाधावन् 
   तान् इन्द्रोऽन्तर्यामेणान्तरधत्त 
   तदन्तर्यामस्यान्तर्यामत्वम् । 
   यदन्तर्यामो गृह्यते भ्रातृव्यान् एव तद् यजमानोऽन्तर् धत्ते । 
   अन्तस् ते 
VERSE: 2
   दधामि द्यावापृथिवी अन्तरुर्वन्तरिक्षमित्याह । 
   एभिरेव लोकैर्यजमानो भ्रातृव्यानन्तर् धत्ते 
   ते देवा अमन्यन्त । 
   इन्द्रो वा इदमभूद् यद् वयं स्म इति 
   तेऽब्रुवन् 
   मघवन्ननु न आ भजेति 
   सजोषा देवैरवरैः परैश्चेत्यब्रवीत् । 
   ये चैव देवाः परे ये चावरे तान् उभयान्  
VERSE: 3
   अन्वाभजत् 
   सजोषा देवैरवरैः परैश्चेत्याह 
   ये चैव देवाः परे य चावरे तान् उभयानन्वाभजति । 
   अन्तर्यामे मघवन् मादयस्वेत्याह 
   यज्ञादेव यजमानं नान्तरेति । 
   उपयामगृहीतोऽसीत्याह । 
   अपानस्य धृत्यै 
   यदुभावपवित्रौ गृह्येयाताम् प्राणमपानोऽनु न्य् ऋच्छेत् 
   प्रमायुकः स्यात् 
   पवित्रवानन्तर्यामो गृह्यते ।
VERSE: 4
   प्राणापानयोर्विधृत्यै 
   प्राणापानौ वा एतौ यदुपांश्वन्तर्यामौ व्यान उपांशुसवनः । 
   यं कामयेत 
   प्रमायुकः स्याद् इत्यसंस्पृष्टौ तस्य सादयेत् । 
   व्यानेनैवास्य प्राणापानौ वि च्छिनत्ति 
   ताजक् प्रमीयते 
   यं कामयेत 
   सर्वमायुरियाद् इति संस्पृष्टौ तस्य सादयेत् । 
   व्यानेनैवास्य प्राणापानौ सं तनोति 
   सर्वमायुरेति ॥ 
6.4.7 अनुवाक 7 ऐन्द्रवायवग्रहकथनम् VERSE: 1
   वाग् वा एषा यदैन्द्रवायवः । 
   यदैन्द्रवायवाग्रा ग्रहा गृह्यन्ते वाचमेवानु प्र यन्ति 
   वायुं देवा अब्रुवन् । 
   सोमं राजानं हनामेति 
   सोऽब्रवीत् । 
   वरं वृणै मदग्रा एव वो ग्रहा गृह्यान्ता इति 
   तस्मादैन्द्रवायवाग्रा ग्रहा गृह्यन्ते 
   तमघ्नन् । 
   सोऽपूयत् 
   तं देवा नोपाधृष्णुवन् 
   ते वायुमब्रुवन् । 
   इमं नः स्वदय  
VERSE: 2
   इति 
   सोऽब्रवीत् । 
   वरं वृणै मद्देवत्यान्येव वः पात्राण्य् उच्यान्ता इति 
   तस्मान् नानादेवत्यानि सन्ति वायव्यान्य् उच्यन्ते 
   तमेभ्यो वायुरेवास्वदयत् 
   तस्माद् यत् पूयति तत् प्रवाते वि षजन्ति 
   वायुर् हि तस्य पवयिता स्वदयिता 
   तस्य विग्रहणं नाविन्दन् । 
   साऽदितिरब्रवीत् । 
   वरं वृणा अथ मया वि गृह्णीध्वम् मद्देवत्या एव वः सोमाः  
VERSE: 3
   सन्ना असन्न् इति । 
   उपयामगृहीतोऽसीत्याहादितिदेवत्यास् तेन 
   यानि हि दारुमयाणि पात्राण्यस्यै तानि योनेः सम्भूतानि 
   यानि मृन्मयानि साक्षात् तान्यस्यै 
   तस्मादेवमाह 
   वाग् वै पराच्यव्याकृतावदत् 
   ते देवा इन्द्रमब्रुवन् । 
   इमां नो वाचं व्याकुर्विति 
   सोऽब्रवीत् । 
   वरं वृणै मह्यं चैवैष वायवे च सह गृह्याता इति 
   तस्मादैन्द्रवायवः सह गृह्यते 
   तामिन्द्रो मध्यतोऽवक्रम्य व्याकरोत् 
   तस्माद् इयं व्याकृता वाग् उद्यते 
  तस्मात् सकृद् इन्द्राय मध्यतो गृह्यते द्विर्वायवे 
  द्वौ हि स वराववृणीत  
6.4.8 अनुवाक 8 मैत्रावरुणग्रहकथनम् VERSE: 1
   मित्रं देवा अब्रुवन् । 
   सोमं राजानं हनामेति 
   सोऽब्रवीत् । 
   नाहं सर्वस्य वा अहम् मित्रमस्मीति 
   तमब्रुवन् 
   हनामैवेति 
   सोऽब्रवीत् । 
   वरं वृणै पयसैव मे सोमं श्रीणन्न् इति 
   तस्मान् मैत्रावरुणम् पयसा श्रीणन्ति 
   तस्मात् पशवोऽपाक्रामन् 
   मित्रः सन् क्रूरमकरिति 
   क्रूरमिव खलु वा एषः  
VERSE: 2
   करोति यः सोमेन यजते 
   तस्मात् पशवोऽप क्रामन्ति 
   यन् मैत्रावरुणम् पयसा श्रीणाति पशुभिरेव तन् मित्रं समर्धयति पशुभिर्यजमानम् 
   पुरा खलु वावैवम् मित्रोऽवेत् । 
   अप मत् क्रूरं चक्रुषः पशवः क्रमिष्यन्तीति 
   तस्मादेवमवृणीत 
   वरुणं देवा अब्रुवन् 
   त्वयांशभुवा सोमं राजानं हनामेति 
   सोऽब्रवीत् । 
   वरं वृणै मह्यं च  
VERSE: 3
   एवैष मित्राय च सह गृह्याता इति 
   तस्मान् मैत्रावरुणः सह गृह्यते 
   तस्माद् राज्ञा राजानमंशभुवा घ्नन्ति वैश्येन वैश्यं शूद्रेण शूद्रम् । 
   न वा इदं दिवा न नक्तमासीदव्यावृत्तम् । 
   ते देवा मित्रावरुणावब्रुवन् । 
   इदं नो वि वासयतमिति 
   तावब्रूताम् । 
   वरं वृणावहा एक एवाऽऽवत् पूर्वो ग्रहो गृह्याता इति 
   तस्मादैन्द्रवायवः पूर्वो मैत्रावरुणाद् गृह्यते 
   प्राणापानौ ह्येतौ यदुपांश्वन्तर्यामौ 
   मित्रोऽहरजनयद् वरुणो रात्रिम् । 
   ततो वा इदं व्यौच्छत् । 
   यन् मैत्रावरुणो गृह्यते व्युष्ट्यै ॥ 
6.4.9 अनुवाक 9 आश्विनग्रहकथनम् VERSE: 1
   यज्ञस्य शिरोऽछिद्यत 
   ते देवा अश्विनावब्रुवन् 
   भिषजौ वै स्थ इदं यज्ञस्य शिरः प्रति धत्तमिति 
   तावब्रूताम् । 
   वरं वृणावहै ग्रह एव नावत्रापि गृह्यतामिति 
   ताभ्यामेतमाश्विनमगृह्णन् 
   ततो वै तौ यज्ञस्य शिरः प्रत्यधत्ताम् । 
   यदाश्विनो गृह्यते यज्ञस्य निष्कृत्यै 
   तौ देवा अब्रुवन् । 
   अपूतौ वा इमौ मनुष्यचरु  
VERSE: 2
   भिषजाविति 
   तस्माद् ब्राह्मणेन भेषजं न कार्यमपूतो ह्येषोऽमेध्यो यो  भिषक् 
   तौ बहिष्पवमानेन पवयित्वा ताभ्यामेतमाश्विनमगृह्णन् 
   तस्माद् बहिष्पवमाने स्तुत आश्विनो गृह्यते 
   तस्मादेवं विदुषा बहिष्पवमान उपसद्यः पवित्रं वै बहिष्पवमान आत्मानमेव पवयते 
   तयोस् त्रेधा भैषज्यं वि न्यदधुः । 
   अग्नौ तृतीयमप्सु तृतीयम् ब्राह्मणे तृतीयम् । 
   तस्मादुदपात्रम्  
VERSE: 3
   उपनिधाय ब्राह्मणं दक्षिणतो निषाद्य भेषजं कुर्यात् । 
   यावदेव भेषजं तेन करोति समर्धुकमस्य कृतम् भवति 
   ब्रह्मवादिनो वदन्ति 
   कस्मात् सत्यादेकपात्रा द्विदेवत्या गृह्यन्ते द्विपात्रा हूयन्त इति 
   यदेकपात्रा गृह्यन्ते तस्मादेकोऽन्तरतः प्राणो द्विपात्त्रा हूयन्ते तस्माद् द्वौद्वौ बहिष्टात् प्राणाः 
   प्राणा वा एते यद् द्विदेवत्याः पशव इडा यद् इडाम् पूर्वां द्विदेवत्येभ्य उपह्वयेत । 
VERSE: 4
   पशुभिः प्राणानन्तर् दधीत प्रमायुकः स्यात् । 
   द्विदेवत्यान् भक्षयित्वेडामुप ह्वयते 
   प्राणान् एवात्मन् धित्वा पशून् उप ह्वयते 
   वाग् वा ऐन्द्र वायवश्चक्षुर् मैत्रावरुणः श्रोत्रमाश्विनः 
   पुरस्तादैन्द्रवायवम् भक्षयति तस्मात् पुरस्ताद् वाचा वदति 
   पुरस्तान् मैत्रावरुणं तस्माद् पुरस्ताच् चक्षुषा पश्यति सर्वतः परिहारमाश्विनं तस्मात् सर्वतः श्रोत्रेण शृणोति 
   प्राणा वा एते यद् द्विदेवत्याः  
VERSE: 5
   अरिक्तानि पात्राणि सादयति 
   तस्मादरिक्ता अन्तरतः प्राणा यतः खलु वै यज्ञस्य विततस्य न क्रियते तदनु यज्ञं रक्षांस्यव चरन्ति 
   यदरिक्तानि पात्राणि सादयति क्रियमाणमेव तद् यज्ञस्य शये रक्षसामनन्ववचाराय 
   दक्षिणस्य हविर्धानस्योत्तरस्यां वर्तन्यां सादयति वाच्येव वाचं दधाति । 
   आ तृतीयसवनात् परि शेरे यज्ञस्य संतत्यै॥ 
6.4.10 अनुवाक 10 शुक्रामन्थिग्रहकथनम् VERSE: 1
   बृहस्पतिर् देवानाम् पुरोहित आसीच् छण्डामर्कावसुराणाम् 
   ब्रह्मण्वन्तो देवा आसन् ब्रह्मण्वन्तोऽसुरास् 
   तेऽन्योऽन्यं नाशक्नुवन्नभिभवितुम् । 
   ते देवाः शण्डामर्कावुपामन्त्रयन्त 
   तावब्रूताम् । 
   वरं वृणावहै ग्रहावेव नावत्रापि गृह्येतामिति 
   ताभ्यामेतौ शुक्रामन्थिनावगृह्णन् 
   ततो देवा अभवन् परासुराः । 
   यस्यैवं विदुषः शुक्रामन्थिनौ गृह्येते भवत्यात्मना परा  
VERSE: 2
   अस्य भ्रातृव्यो भवति 
   तौ देवा अपनुद्यात्मन इन्द्रायाजुहवुः । 
   अपनुत्तौ शण्डामर्कौ सहामुनेति ब्रूयाद् यं द्विष्यात् । 
   यमेव द्वेष्टि तेनैनौ सहाप नुदते 
   स प्रथमः संकृतिर्विश्वकर्मेत्येवैनावात्मन इन्द्रायाजुहवुः । 
   इन्द्रो ह्येतानि रूपाणि करिक्रदचरत् । 
   असौ वा आदित्यः शुक्रश्चन्द्रमा मन्थी । 
   अपिगृह्य प्राञ्चौ निः  
VERSE: 3
   क्रामतस् 
   तस्मात् प्राञ्चौ यन्तौ न पश्यन्ति 
   प्रत्यञ्चावावृत्य जुहुतस् 
   तस्मात् प्रत्यञ्चौ यन्तौ पश्यन्ति 
   चक्षुषी वा एते यज्ञस्य यच् छुक्रामन्थिनौ नासिकोत्तरवेदिः । 
   अभितः परिक्रम्य जुहुतस् 
   तस्मादभितो नासिकां चक्षुषी 
   तस्मान् नासिकया चक्षुषी विधृते 
   सर्वतः परि क्रामतो रक्षसामपहत्यै 
   देवा वै याः प्राचीराहुतीरजुहवुर् ये पुरस्तादसुरा आसन् तांस् ताभिः प्र  
VERSE: 4
   अनुदन्त 
   याः प्रतीचीर् ये पश्चादसुरा आसन् तांस् ताभिरपानुदन्त 
   प्राचीरन्या आहुतयो हूयन्ते प्रत्यञ्चौ शुक्रामन्थिनौ 
   पश्चाच् चैव पुरस्ताच् च यजमानो भ्रातृव्यान् प्र णुदते 
   तस्मात् पराचीः प्रजाः प्र वीयन्ते प्रतीचीर् जायन्ते 
   शुक्रामन्थिनौ वा अनु प्रजाः प्र जायन्तेऽत्त्रीश्चाऽऽद्याश्च 
   सुवीराः प्रजाः प्रजनयन् परीहि शुक्रः शुक्रशोचिषा  
VERSE: 5
   सुप्रजाः प्रजाः प्रजनयन् परीहि मन्थी मन्थिशोचिषेत्याह । 
   एता वै सुवीरा या अत्त्रीः । 
   एताः सुप्रजा या आद्याः । 
   य एवं वेदात्त्र्यस्य प्रजा जायते नाद्या 
   प्रजापतेरक्ष्यश्वयत् 
   तत् परापतत् 
   तद् विकङ्कतम् प्राविशत् 
   तद् विकङ्कते नारमत 
   तद् यवम् प्राविशत् 
   तद् यवेऽरमत 
  तद् यवस्य  
VERSE: 6
   यवत्वम् । 
   यद् वैकङ्कतम् मन्थिपात्रम् भवति सक्तुभिः श्रीणाति प्रजापतेरेव तच् चक्षुः सम् भरति 
   ब्रह्मवादिनो वदन्ति 
   कस्मात् सत्यान् मन्थिपात्रं सदो नाश्नुत इति । 
   आर्तपात्रं हीति ब्रूयात् । 
   यदश्नुवीतान्धोऽध्वर्युः स्यादार्तिमार्छेत् 
   तस्मान् नाश्नुते ॥ 
6.4.11 अनुवाक 11 आग्रयणग्रहकथनम् VERSE: 1
   देवा वै यद् यज्ञेऽकुर्वत तदसुरा अकुर्वत 
   ते देवा आग्रयणाग्रान् ग्रहानपश्यन् 
   तानगृह्णत 
   ततो वै तेऽग्रम् पर्यायन् 
   यस्यैवं विदुष आग्रयणाग्रा ग्रहा गृह्यन्तेऽग्रमेव समानानाम् पर्येति 
   रुग्णवत्यर्चा भ्रातृव्यवतो गृह्णीयात् । 
   भ्रातृव्यस्यैव रुक्त्वाग्रं समानानाम् पर्येति 
   ये देवा दिव्येकादश स्थेत्याह  
VERSE: 2
   एतावतीर् वै देवतास् ताभ्य एवैनं सर्वाभ्यो गृह्णाति । 
   एष ते योनिर्विश्वेभ्यस् त्वा देवेभ्य इति आह 
   वैश्वदेवो ह्येष देवतया 
   वाग् वै देवेभ्योऽपाक्रामद् यज्ञायातिष्ठमाना ते देवा वाच्यपक्रान्तायां तूष्णीं ग्रहानगृह्णत साऽमन्यत वाग् अन्तर्यन्ति वै मेति साऽऽग्रयणम् प्रत्याऽगच्छत् 
   तदाग्रयणस्याऽऽग्रयणत्वम्  
VERSE: 3
   तस्मादाग्रयणे वाग् वि सृज्यते 
   यत् तूष्णीम् पूर्वे ग्रहा गृह्यन्ते यथा त्सारीयति  
    म आख इयति नाप रात्स्यामीत्य् उपावसृजत्येवमेव तदध्वर्युराग्रयणं गृहीत्वा यज्ञमारभ्य वाचं वि सृजते 
   त्रिर् हिं करोत्य् उद्गातॄन् एव तद् वृणीते 
   प्रजापतिर्वा एष यदाग्रयणो यदाग्रयणं गृहीत्वा हिंकरोति प्रजापतिरेव  
VERSE: 4
   तत् प्रजा अभि जिघ्रति 
   तस्माद् वत्सं जातं गौरभि जिघ्रति । 
   आत्मा वा एष यज्ञस्य यदाग्रयणः सवनेसवनेऽभि गृह्णात्यात्मन्न् एव यज्ञं सं तनोति । 
   उपरिष्टादा नयति रेत एव तद् दधाति । 
   अधस्तादुप गृह्णाति प्र जनयत्येव तत् । 
   ब्रह्मवादिनो वदन्ति 
   कस्मात् सत्याद् गायत्री कनिष्ठा छन्दसां सती सर्वाणि सवनानि वहतीति । 
   एष वै गायत्रियै वत्सो यदाग्रयणस् तमेव तदभिनिवर्तं सर्वाणि सवनानि वहति 
   तस्माद् वत्समपाकृतं गौरभि नि वर्तते ॥ 

6.5 प्रपाठक: 5 6.5.1 अनुवाक 1 उक्थ्यग्रहकथनम् VERSE: 1
   इन्द्रो वृत्राय वज्रमुदयच्छत् 
   स वृत्रो वज्रादुद्यतादबिभेत् 
   सोऽब्रवीत् । 
   मा मे प्र हारस्ति वा इदम् मयि वीर्यं तत् ते प्र दास्यामीति 
   तस्मा उक्थ्यम् प्रायच्छत् 
   तस्मै द्वितीयमुदयच्छत् 
   सोऽब्रवीत् । 
   मा मे प्र हारस्ति वा इदं मयि वीर्यं तत् ते प्र दास्यामीति । 
VERSE: 2
   तस्मा उक्थ्यमेव प्रायच्छत् 
   तस्मै तृतीयमुदयच्छत् 
   तं विष्णुरन्वतिष्ठत 
   जहीति 
   सोऽब्रवीत् । 
   मा मे प्र हारस्ति वा इदम् मयि वीर्यं तत् ते प्र दास्यामीति 
   तस्मा उक्थ्यमेव प्रायच्छत् 
   तं निर्मायम् भूतमहन् 
   यज्ञो हि तस्य मायासीत् । 
   यदुक्थ्यो गृह्यत इन्द्रियमेव  
VERSE: 3
   तद् वीर्यं यजमानो भ्रातृव्यस्य वृङ्क्ते । 
   इन्द्राय त्वा बृहद्वते वयस्वत इत्याह । 
   इन्द्राय हि स तम् प्रायच्छत् 
   तस्मै त्वा विष्णवे त्वेत्याह 
   यदेव विष्णुरन्वतिष्ठत 
   जहीति तस्माद् विष्णुमन्वाभजति 
   त्रिर् निर् गृह्णाति 
   त्रिर् हि स तं तस्मै प्रायच्छत् । 
   एष ते योनिः पुनर्हविरसीत्याह 
   पुनःपुनः  
VERSE: 4
   ह्यस्मान् निर्गृह्णाति 
   चक्षुर्वा एतद् यज्ञस्य यदुक्थ्यस् 
   तस्मादुक्थ्यं हुतं सोमा अन्वायन्ति 
   तस्मादात्मा चक्षुरन्वेति 
   तस्मादेकं यन्तम् बहवोऽनु यन्ति 
   तस्मादेको बहूनाम् भद्रो भवति 
   तस्मादेको बह्वीर् जाया विन्दते 
   यदि कामयेताध्वर्युः । 
   आत्मानं यज्ञयशसेनार्पयेयमित्यन्तराहवनीयं च हविर्धानं च तिष्ठन्नव नयेत् । 
VERSE: 5
   आत्मानमेव यज्ञयशसेनार्पयति 
   यदि कामयेत 
   यजमानं यज्ञयशसेनार्पयेयमित्यन्तरा सदोहविर्धाने तिष्ठन्नव नयेत् । 
   यजमानमेव यज्ञयशसेनार्पयति 
   यदि कामयेत 
   सदस्यान् यज्ञयशसेनार्पयेयमिति सद आलभ्याव नयेत् 
   सदस्यान् एव यज्ञयशसेनार्पयति ॥ 
6.5.2 अनुवाक 2 ध्रुवग्रहकथनम् VERSE: 1
   आयुर्वा एतद् यज्ञस्य यद् ध्रुवः । 
   उत्तमो ग्रहाणां गृह्यते तस्मादायुः प्राणानामुत्तमम् 
   मूर्धानं दिवो अरतिम् पृथिव्या इत्याह 
   मूर्धानमेवैनं समानानां करोति 
   वैश्वानरम् ऋताय जातमग्निमित्याह 
   वैश्वानरं हि देवतयाऽऽयुः । 
   उभयतो वैश्वानरो गृह्यते 
   तस्मादुभयतः प्राणाः । 
   अधस्ताच् चोपरिष्टाच् च । 
  अर्धिनोऽन्ये ग्रहा गृह्यन्तेऽर्धी ध्रुवस् 
   तस्माद्  
VERSE: 2
   अर्ध्यवाङ् प्राणोऽन्येषाम् प्राणानाम् 
   उपोप्तेऽन्ये ग्रहाः साद्यन्तेऽनुपोप्ते ध्रुवस् 
   तस्मादस्थ्नान्याः प्रजाः प्रतितिष्ठन्ति मांसेनान्याः । 
   असुरा वा उत्तरतः पृथिवीम् पर्याचिकीर्षन् 
   तां देवा ध्रुवेणादृंहन् 
   तद् ध्रुवस्य ध्रुवत्वम् । 
   यद् ध्रुव उत्तरतः साद्यते धृत्यै । 
   आयुर्वा एतद् यज्ञस्य यद् ध्रुव आत्मा होता 
   यद् धोतृचमसे ध्रुवमवनयत्यात्मन्न् एव यज्ञस्य  
VERSE: 3
   आयुर् दधाति 
   पुरस्तादुक्थस्यावनीय इत्याहुः 
   पुरस्ताद् ध्यायुषो भुङ्क्ते 
   मध्यतोऽवनीय इत्याहुः । 
   मध्यमेन ह्यायुषो भुङ्क्ते । 
   उत्तरार्धेऽवनीय इत्याहुः । 
   उत्तमेन ह्यायुषो भुङ्क्ते 
   वैश्वदेव्याम् ऋचि शस्यमानायामव नयति 
   वैश्वदेव्यो वै प्रजाः 
   प्रजास्वेवायुर् दधाति ॥ 
6.5.3 अनुवाक 3 ऋतुग्रहकथनम् VERSE: 1
   यज्ञेन वै देवाः सुवर्गं लोकमायन् रेम

   तेऽमन्यन्त 
   मनुष्या नोऽन्वाभविष्यन्तीति 
   ते संवत्सरेण योपयित्वा सुवर्गं लोकमायन् 
   तम् ऋषय ऋतुग्रहैरेवानु प्राजानन् 
   यद् ऋतुग्रहा गृह्यन्ते सुवर्गस्य लोकस्य प्रज्ञात्यै 
   द्वादश गृह्यन्ते 
   द्वादश मासाः संवत्सरः 
   संवत्सरस्य प्रज्ञात्यै 
   सह प्रथमौ गृह्येते सहोत्तमौ 
   तस्माद् द्वौद्वाव् ऋतू 
  उभयतोमुखम् ऋतुपात्रम् भवति 
  कः  
VERSE: 2
   हि तद् वेद यत ऋतूनाम् मुखम् 
   ऋतुना प्रेष्येति षट् कृत्व आह 
   षड् वा ऋतवः । 
   ऋतून् एव प्रीणाति । 
   ऋतुभिरिति चतुः । 
   चतुष्पद एव पशून् प्रीणाति 
   द्विः पुनर् ऋतुनाह 
   द्विपद एव प्रीणाति । 
   ऋतुना प्रेष्येति षट् कृत्व आहर्तुभिरिति चतुस् 
   तस्माच् चतुष्पादः पशव ऋतून् उप जीवन्ति 
   द्विः  
VERSE: 3
   पुनर् ऋतुनाऽऽह 
   तस्माद् द्विपादश्चतुष्पदः पशून् उप जीवन्ति । 
   ऋतुना प्रेष्येति षट् कृत्व आहर्तुभिरिति चतुर् द्विः पुनर् ऋतुनाऽऽह । 
   आक्रमणमेव तत् 
   सेतुं यजमानः कुरुते सुवर्गस्य लोकस्य समष्ट्यै 
   नान्योऽन्यमनु प्र पद्येत 
   यदन्योऽन्यमनुप्रपद्येतर्तुर् ऋतुमनु प्र पद्येतर्तवो मोहुकाः स्युः । 
VERSE: 4
   प्रसिद्धमेवाध्वर्युर् दक्षिणेन प्र पद्यते प्रसिद्धम् प्रतिप्रस्थातोत्तरेण 
   तस्मादादित्यः षण् मासो दक्षिणेनैति षड् उत्तरेण । 
   उपयामगृहीतोऽसि संसर्पोऽस्यंहस्पत्याय त्वेत्याह । 
   अस्ति त्रयोदशो मास इत्याहुस् 
   तमेव तत् प्रीणाति ॥ 
6.5.4 अनुवाक 4 ? VERSE: 1
   सुवर्गाय वा एते लोकाय गृह्यन्ते यद् ऋतुग्रहाः । 
   ज्योतिरिन्द्राग्नी 
   यदैन्द्राग्नम् ऋतुपात्रेण गृह्णाति ज्योतिरेवास्मा उपरिष्टाद् दधाति 
   सुवर्गस्य लोकस्यानुख्यात्यै । 
   ओजोभृतौ वा एतौ देवानां यद् इन्द्राग्नी 
   यदैन्द्राग्नो गृह्यत ओज एवाव रुन्द्धे 
   वैश्वदेवं शुक्रपात्रेण गृह्णाति 
   वैश्वदेव्यो वै प्रजाः । 
   असावादित्यः शुक्रः । 
   यद् वैश्वदेवं शुक्रपात्रेण गृह्णाति तस्मादसावादित्यः  
VERSE: 2
   सर्वाः प्रजाः प्रत्यङ्ङ् उदेति 
   तस्मात् सर्व एव मन्यते 
   माम् प्रत्य् उदगाद् इति 
   वैश्वदेवं शुक्रपात्रेण गृह्णाति 
   वैश्वदेव्यो वै प्रजाः ।
   तेजः शुक्रः ।
   यद् वैश्वदेवं शुक्रपात्रेण गृह्णाति प्रजास्वेव तेजो दधाति ॥ 
6.5.5 अनुवाक 5 मरुत्वतीयमाहेन्द्रग्रहकथनम् VERSE: 1
   इन्द्रो मरुद्भिः सांविद्येन माध्यंदिने सवने वृत्रमहन् 
   यन् माध्यंदिने सवने मरुत्वतीया गृह्यन्ते वार्त्रघ्ना एव ते यजमानस्य गृह्यन्ते 
   तस्य वृत्रं जघ्नुष ऋतवोऽमुह्यन्त् स ऋतुपात्रेण मरुत्वतीयानगृह्णात् 
   ततो वै स ऋतून् प्राजानात् । 
   यद् ऋतुपात्रेण मरुत्वतीया गृह्यन्त ऋतूनाम् प्रज्ञात्यै 
   वज्रं वा एतं यजमानो भ्रातृव्याय प्र हरति यन् मरुत्वतीया उदेव प्रथमेन  
VERSE: 2
   यच्छति प्र हरति द्वितीयेन स्तृणुते तृतीयेन । 
   आयुधं वा एतद् यजमानः संस् कुरुते यन् मरुत्वतीया धनुरेव प्रथमो ज्या द्वितीय इषुस् तृतीयः 
   प्रत्येव प्रथमेन धत्ते वि सृजति द्वितीयेन विध्यति तृतीयेन । 
   इन्द्रो वृत्रं हत्वा पराम् परावतमगच्छत् । 
   अपाराधमिति मन्यमानः 
   स हरितोऽभवत् 
   स एतान् मरुत्वतीयानात्मस्परणानपश्यत् 
   तानगृह्णीत । 
VERSE: 3
   प्राणमेव प्रथमेनास्पृणुतापानं द्वितीयेनाऽऽत्मानं तृतीयेनात्मस्परणा वा एते यजमानस्य गृह्यन्ते यन् मरुत्वतीयाः 
   प्राणमेव प्रथमेन स्पृणुतेऽपानं द्वितीयेनाऽऽत्मानं तृतीयेन । 
   इन्द्रो वृत्रमहन् 
   तं देवा अब्रुवन् 
   महान् वा अयमभूद् यो वृत्रमवधीद् इति 
   तन् महेन्द्रस्य महेन्द्रत्वम् । 
   स एतम् महेन्द्रमुद्धारमुदहरत वृत्रं हत्वान्यासु देवतास्वधि 
   यन् महेन्द्रो गृह्यत उद्धारमेव तं यजमान उद् धरतेऽन्यासु प्रजास्वधि 
   शुक्रपात्रेण गृह्णाति 
   यजमानदेवत्यो वै महेन्द्रस् तेजः शुक्रो यन् माहेन्द्रं शुक्रपात्रेण गृह्णाति यजमान एव तेजो दधाति ॥ 
6.5.6 अनुवाक 6 आदित्यग्रहकथनम् VERSE: 1
   अदितिः पुत्रकामा साध्येभ्यो देवेभ्यो ब्रह्मौदनमपचत् 
   तस्या उच्छेषणमददुस् 
   तत् प्राश्नात् 
   सा रेतोऽधत्त 
   तस्यै चत्वार आदित्या अजायन्त 
   सा द्वितीयमपचत् 
   साऽमन्यत । 
   उच्छेषणान् म इमेऽज्ञत यदग्रे प्राशिष्यामीतो मे वसीयांसो जनिष्यन्त इति 
   साग्रे प्राश्नात् 
   सा रेतोऽधत्त 
   तस्यै व्यृद्धमाण्डमजायत 
   साऽऽदित्येभ्य एव  
VERSE: 2
   तृतीयमपचत् । 
   भोगाय म इदं श्रान्तमस्त्विति 
   तेऽब्रुवन् 
   वरं वृणामहै योऽतो जायाता अस्माकं स एकोऽसद् योऽस्य प्रजायाम् ऋध्याता अस्माकम् भोगाय भवाद् इति 
   ततो विवस्वानादित्योऽजायत 
   तस्य वा इयम् प्रजा यन् मनुष्यस् 
   तास्वेक एवर्द्धो यो यजते 
   स देवानाम् भोगाय भवति 
   देवा वै यज्ञात् 
VERSE: 3
   रुद्रमन्तरायन् । 
   स आदित्यानन्वाक्रमत 
   ते द्विदेवत्यान् प्रापद्यन्त 
   तान् न प्रति प्रायच्छन् 
   तस्मादपि वध्यम् प्रपन्नं न प्रति प्र यच्छन्ति 
   तस्माद् द्विदेवत्येभ्य आदित्यो निर् गृह्यते 
   यदुच्छेषणादजायन्त तस्मादुच्छेषणाद् गृह्यते 
   तिसृभिर् ऋग्भिर् गृह्णाति 
   माता पिता पुत्रस् तदेव तन् मिथुनम् 
   उल्बं गर्भो जरायु तदेव तत्  
VERSE: 4
   मिथुनम् 
   पशवो वा एते यदादित्य ऊर्ग् दधि 
   दध्ना मध्यतः श्रीणात्य् ऊर्जमेव पशूनाम् मध्यतो दधाति 
   शृतातङ्क्येन 
   मेध्यत्वाय 
   तस्मादामा पक्वं दुहे 
   पशवो वा एते यदादित्यः 
   परिश्रित्य गृह्णाति 
   प्रतिरुध्यैवास्मै पशून् गृह्णाति 
   पशवो वा एते यदादित्य एष रुद्रो यदग्निः 
   परिश्रित्य गृह्णाति रुद्रादेव पशूनन्तर् दधाति ॥ 
VERSE: 5
   एष वै विवस्वानादित्यो यदुपांशुसवनः 
   स एतमेव सोमपीथम् परि शय आ तृतीयसवनात् । 
   विवस्व आदित्यैष ते सोमपीथ इत्याह 
   विवस्वन्तमेवादित्यं सोमपीथेन समर्धयति 
   या दिव्या वृष्टिस् तया त्वा श्रीणामीति वृष्टिकामस्य श्रीणीयात् । 
   वृष्टिमेवाव रुन्द्धे 
   यदि ताजक् प्रस्कन्देद् वर्षुकः पर्जन्यः स्यात् । 
   यदि चिरमवर्षुकः । 
   न सादयति । 
   असन्नाद् धि प्रजाः प्रजायन्ते 
   नानु वषट् करोति 
   यदनुवषट्कुर्याद् रुद्रम् प्रजा अन्ववसृजेत् । 
   न हुत्वान्व् ईक्षेत 
   यदन्वीक्षेत चक्षुरस्य प्रमायुकं स्यात् 
   तस्मान् नान्वीक्ष्यः ॥ 
6.5.7 अनुवाक 7 सावित्रवैश्वदेवग्रहकथनम् VERSE: 1
   अन्तर्यामपात्रेण सावित्रमाग्रयणाद् गृह्णाति 
   प्रजापतिर्वा एष यदाग्रयणः 
   प्रजानाम् प्रजननाय 
   न सादयति । 
   असन्नाद् धि प्रजाः प्रजायन्ते 
   नानु वषट् करोति 
   यदनुवषट्कुर्याद् रुद्रम् प्रजा अन्ववसृजेत् । 
   एष वै गायत्रो देवानां यत् सविता । 
   एष गायत्रियै लोके गृह्यते यदाग्रयणः । 
  यदन्तर्यामपात्रेण सावित्रमाग्रयणाद् गृह्णाति स्वादेवैनं योनेर् निर् गृह्णाति 
   विश्वे 
VERSE: 2
   देवास् तृतीयं सवनं नोदयच्छन् 
   ते सवितारम् प्रातःसवनभागं सन्तं तृतीयसवनमभि पर्यणयन् 
   ततो वै ते तृतीयं सवनमुदयच्छन् 
   यत् तृतीयसवने सावित्रो गृह्यते तृतीयस्य सवनस्योद्यत्यै 
   सवितृपात्रेण वैश्वदेवं कलशाद् गृह्णाति 
   वैश्वदेव्यो वै प्रजा 
   वैश्वदेवः कलशः 
   सविता प्रसवानामीशे 
   यत् सवितृपात्रेण वैश्वदेवं कलशाद् गृह्णाति सवितृप्रसूत एवास्मै प्रजाः प्र  
VERSE: 3
   जनयति 
   सोमे सोममभि गृह्णाति 
   रेत एव तद् दधाति 
   सुशर्मासि सुप्रतिष्ठान इत्याह 
   सोमे हि सोममभिगृह्णाति 
   प्रतिष्ठित्यै । 
   एतस्मिन् वा अपि ग्रहे मनुष्येभ्यो देवेभ्यः पितृभ्यः क्रियते 
   सुशर्मासि सुप्रतिष्ठान इत्याह 
   मनुष्येभ्य एवैतेन करोति 
   बृहद् इत्याह 
   देवेभ्य एवैतेन करोति 
   नम इत्याह 
   पितृभ्य एवैतेन करोति । 
   एतावतीर् वै देवतास् 
   ताभ्य एवैनं सर्वाभ्यो गृह्णाति । 
   एष ते योनिर्विश्वेभ्यस् त्वा देवेभ्य इत्याह 
   वैश्वदेवो ह्येषः  
6.5.8 अनुवाक 8 पात्नीवतग्रहकथनम् VERSE: 1
   प्राणो वा एष यदुपांशुः । 
   यदुपांशुपात्रेण प्रथमश्चोत्तमश्च ग्रहौ गृह्येते प्राणमेवानु प्रयन्ति प्राणमनूद्यन्ति 
   प्रजापतिर्वा एष यदाग्रयणः प्राण उपांशुः पत्नीः प्रजाः प्र जनयन्ति 
   यदुपांशुपात्रेण पात्नीवतमाग्रयणाद् गृह्णाति प्रजानाम् प्रजननाय 
   तस्मात् प्राणम् प्रजा अनु प्र जायन्ते 
   देवा वा इतइतः पत्नीः सुवर्गम्  
VERSE: 2
   लोकमजिगांसन् 
   ते सुवर्गं लोकं न प्राजानन् 
   त एतम् पात्नीवतमपश्यन् 
   तमगृह्णत 
   ततो वै ते सुवर्गं लोकम् प्राजानन् 
   यत् पात्नीवतो गृह्यते सुवर्गस्य लोकस्य प्रज्ञात्यै 
   स सोमो नातिष्ठत स्त्रीभ्यो गृह्यमाणस् 
   तं घृतं वज्रं कृत्वाऽघ्नन् 
   तं निरिन्द्रियम् भूतमगृह्णन् 
   तस्मात् स्त्रियो निरिन्द्रिया अदायादीरपि पापात् पुंस उपस्तितरम्  
VERSE: 3
   वदन्ति 
   यद् घृतेन पात्नीवतं श्रीणाति वज्रेणैवैनं वशे कृत्वा गृह्णाति । 
   उपयामगृहीतोऽसीत्याह । 
   इयं वा उपयामस् 
   तस्माद् इमाम् प्रजा अनु प्र जायन्ते 
   बृहस्पतिसुतस्य त इत्याह 
   ब्रह्म वै देवानाम् बृहस्पतिः । 
   ब्रह्मणैवास्मै प्रजाः प्र जनयति । 
   इन्दो इत्याह 
  रेतो वा इन्दुः । 
   रेत एव तद् दधाति । 
   इन्द्रियाव इति  
VERSE: 4
   आह 
   प्रजा वा इन्द्रियम् 
   प्रजा एवास्मै प्र जनयति । 
   अग्ना3 इत्याह । 
   अग्निर् वै रेतोधाः 
   पत्नीव इत्याह 
   मिथुनत्वाय 
   सजूर् देवेन त्वष्ट्रा सोमम् पिबेत्याह 
   त्वष्टा वै पशूनाम् मिथुनानां रूपकृत् । 
   रूपमेव पशुषु दधाति 
   देवा वै त्वष्टारमजिघांसन् । 
   स पत्नीः प्रापद्यत 
   तं न प्रति प्रायच्छन् 
  तस्मादपि  
VERSE: 5
   वध्यम् प्रपन्नं न प्रति प्र यच्छन्ति 
   तस्मात् पात्नीवते त्वष्ट्रेऽपि गृह्यते 
   न सादयति । 
   असन्नाद् धि प्रजाः प्रजायन्ते 
   नानु वषट् करोति 
   यदनुवषट्कुर्याद् रुद्रम् प्रजा अन्ववसृजेत् । 
   यन् नानुवषट्कुर्यादशान्तमग्नीत् सोमम् भक्षयेत् । 
   उपांश्वनु वषट् करोति 
   न रुद्रम् प्रजा अन्ववसृजति शान्तमग्नीत् सोमम् भक्षयति । 
   अग्नीन् नेष्टुरुपस्थमा सीद ॥ 
VERSE: 6
   नेष्टः पत्नीमुदानयेत्याह । 
   अग्नीदेव नेष्टरि रेतो दधाति नेष्टा पत्नियाम् 
   उद्गात्रा सं ख्यापयति 
   प्रजापतिर्वा एष यदुद्गाता 
   प्रजानाम् प्रजननाय । 
   अप उप प्र वर्तयति 
   रेत एव तत् सिञ्चति । 
   ऊरुणोप प्र वर्तयति । 
   ऊरुणा हि रेतः सिच्यते 
   नग्नंक्रियोरुमुप प्र वर्तयति 
   यदा हि नग्न ऊरुर् भवत्यथ मिथुनी भवतः । 
   अथ रेतः सिच्यते । 
   अथ प्रजाः प्र जायन्ते ॥ 
6.5.9 अनुवाक 9 हारियोजनग्रहकथनम् VERSE: 1
   इन्द्रो वृत्रमहन् 
   तस्य शीर्षकपालमुद् औब्जत् 
   स द्रोणकलशोऽभवत् 
   तस्मात् सोमः समस्रवत् 
   स हारियोजनोऽभवत् 
   तं व्यचिकित्सत् । 
   जुहवानी3 मा हौषा3मिति 
   सोऽमन्यत 
   यद् धोष्याम्यामं होष्यामि यन् न होष्यामि यज्ञवेशसं करिष्यामीति 
   तमध्रियत होतुम् । 
   सोऽग्निरब्रवीत् । 
  न मय्यामं होष्यसीति 
  तं धानाभिरश्रीणात् ॥ 
VERSE: 2
   तं शृतम् भूतमजुहोत् 
   यद् धानाभिर् हारियोजनं श्रीणाति शृतत्वाय 
   शृतमेवैनम् भूतं जुहोति 
   बह्वीभिः श्रीणाति । 
   एतावतीरेवास्यामुष्मिम्̐ लोके कामदुघा भवन्ति । 
   अथो खल्वाहुः । 
   एता वा इन्द्रस्य पृश्नयः कामदुघा यद् धारियोजनीरिति 
   तस्माद् बह्वीभिः श्रीणीयात् । 
   ऋक्सामे वा इन्द्रस्य हरी सोमपानौ 
   तयोः परिधय आधानम् । 
   यदप्रहृत्य परिधीञ् जुहुयादन्तराधानाभ्याम्  
VERSE: 3
   घासम् प्र यच्छेत् 
   प्रहृत्य परिधीञ् जुहोति निराधानाभ्यामेव घासम् प्र यच्छति । 
   उन्नेता जुहोति 
   यातयामेव ह्येतर्ह्यध्वर्युः स्वगाकृतः । 
   यदध्वर्युर् जुहुयाद् यथा विमुक्तम् पुनर् युनक्ति तादृग् एव तत् । 
   शीर्षन्नधिनिधाय जुहोति 
   शीर्षतो हि स समभवत् । 
   विक्रम्य जुहोति 
   विक्रम्य हीन्द्रो वृत्रमहन् । 
   समृद्ध्यै 
   पशवो वै हारियोजनीः । 
   यत् सम्भिन्द्यादल्पाः  
VERSE: 4
   एनम् पशवो भुञ्जन्त उप तिष्ठेरन् 
   यन् न सम्भिन्द्याद् बहव एनम् पशवोऽभुञ्जन्त उप तिष्ठेरन् 
   मनसा सम् बाधते । 
   उभयं करोति 
   बहव एवैनम् पशवो भुञ्जन्त उप तिष्ठन्ते । 
   उन्नेतर्य् उपहवमिच्छन्ते 
   य एव तत्र सोमपीथस् तमेवाव रुन्धते । 
   उत्तरवेद्यां नि वपति 
   पशवो वा उत्तरवेदिः 
   पशवो हारियोजनीः 
   पशुष्वेव पशून् प्रति ष्ठापयन्ति ॥ 
6.5.10 अनुवाक 10 आग्रयणादीनां पुनर्ग्रह कथनम् VERSE: 1
   ग्रहान् वा अनु प्रजाः पशवः प्र जायन्ते । 
   उपांश्वन्तर्यामावजावयः 
   शुक्रामन्थिनौ पुरुषाः । 
   ऋतुग्रहान् एकशफाः । 
   आदित्यग्रहं गावः । 
   आदित्यग्रहो भूयिष्ठाभिर् ऋग्भिर् गृह्यते 
   तस्माद् गावः पशूनाम् भूयिष्ठाः । 
   यत् त्रिरुपांशुं हस्तेन विगृह्णाति 
   तस्माद् द्वौ त्रीनजा जनयत्यथावयो भूयसीः 
   पिता वा एष यदाग्रयणः पुत्रः कलशः । 
   यदाग्रयण उपदस्येत् कलशाद् गृह्णीयात् । 
   यथा पिता  
VERSE: 2
   पुत्रं क्षित उपधावति तादृग् एव तत् । 
   यत् कलश उपदस्येदाग्रयणाद् गृह्णीयात् । 
   यथा पुत्रः पितरं क्षित उपधावति तादृग् एव तत् । 
   आत्मा वा एष यज्ञस्य यदाग्रयणः । 
   यद् ग्रहो वा कलशो वोपदस्येदाग्रयणाद् गृह्णीयात् । 
   आत्मन एवाधि यज्ञं निष् करोति । 
   अविज्ञातो वा एष गृह्यते यदाग्रयणः । 
   स्थाल्या गृह्णाति वायव्येन जुहोति तस्मात्  
VERSE: 3
   गर्भैणाविज्ञातेन ब्रह्महा । 
   अवभृथमव यन्ति 
   परा स्थालीरस्यन्त्य् उद् वायव्यानि हरन्ति 
   तस्मात् स्त्रियं जाताम् परास्यन्त्य् उत् पुमांसं हरन्ति 
   यत्पुरोरुचमाह यथा वस्यस आहरति तादृग् एव तत् । 
   यद् ग्रहं गृह्णाति यथा वस्यस आहृत्य प्राह तादृग् एव तत् । 
   यत् सादयति यथा वस्यस उपनिधायापक्रामति तादृग् एव तत् । 
   यद् वै यज्ञस्य साम्ना यजुषा क्रियते शिथिलं तत् । 
   यद् ऋचा तद् दृढम् 
   पुरस्तादुपयामा यजुषा गृह्यन्त उपरिष्टादुपयामा ऋचा यज्ञस्य धृत्यै ॥ 
6.5.11 अनुवाक 11 सोमपात्रस्तुतिः VERSE: 1
   प्रान्यानि पात्राणि युज्यन्ते नान्यानि 
   यानि पराचीनानि प्रयुज्यन्तेऽमुमेव तैर् लोकमभि जयति 
   पराङ् इव ह्यसौ लोकः । 
   यानि पुनः प्रयुज्यन्त इममेव तैर् लोकमभि जयति 
   पुनःपुनरिव ह्ययं लोकः 
   प्रान्यानि पात्राणि युज्यन्ते नान्यानि 
   यानि पराचीनानि प्रयुज्यन्ते तान्यन्व् ओषधयः परा भवन्ति 
   यानि पुनः  
VERSE: 2
   प्रयुज्यन्ते तान्यन्व् ओषधयः पुनरा भवन्ति 
   प्रान्यानि पात्राणि युज्यन्ते नान्यानि 
   यानि पराचीनानि प्रयुज्यन्ते तान्यन्वारण्याः पशवोऽरण्यमप यन्ति 
   यानि पुनः प्रयुज्यन्ते तान्यन्व् ग्राम्याः पशवो ग्राममुपावयन्ति 
   यो वै ग्रहाणां निदानं वेद निदानवान् भवति । 
   आज्यमित्य् उक्थं तद् वै ग्रहाणां निदानम् । 
   यदुपांशु शंसति तत्  
VERSE: 3
   उपांश्वन्तर्यामयोः । 
   यदुच्चैस् तद् इतरेषां ग्रहाणाम् 
   एतद् वै ग्रहाणां निदानम् । 
   य एवं वेद निदानवान् भवति 
   यो वै ग्रहाणाम् मिथुनं वेद प्र प्रजया पशुभिर् मिथुनैर् जायते 
   स्थालीभिरन्ये ग्रहा गृह्यन्ते वायव्यैरन्ये । 
   एतद् वै ग्रहाणाम् मिथुनम् । 
   य एवं वेद प्र प्रजया पशुभिर् मिथुनैर् जायते । 
   इन्द्रस् त्वष्टुः सोममभीषहाऽपिबत् 
   स विष्वङ्  
VERSE: 4
   व्यार्च्छत् 
   स आत्मन्नारमणं नाविन्दत् 
   स एताननुसवनम् पुरोडाशानपश्यत् 
   तान् निरवपत् 
   तैर् वै स आत्मन्नारमणमकुरुत 
   तस्मादनुसवनम् पुरोडाशा निरुप्यन्ते 
   तस्मादनुसवनम् पुरोडाशानाम् प्राश्नीयादात्मन्न् एवारमणं कुरुते नैनं सोमोऽति पवते 
   ब्रह्मवादिनो वदन्ति 
   नर्चा न यजुषा पङ्क्तिराप्यतेऽथ किं यज्ञस्य पाङ्क्तत्वमिति 
   धानाः करम्भः परिवापः पुरोडाशः पयस्या 
   तेन पङ्क्तिराप्यते 
   तद् यज्ञस्य पाङ्क्तत्वम् ॥ 

6.6 प्रपाठक: 6 6.6.1 अनुवाक 1 दक्षिणाहोमकथनम् VERSE: 1
   सुवर्गाय वा एतानि लोकाय हूयन्ते यद् दाक्षिणानि 
   द्वाभ्यां गार्हपत्ये जुहोति 
   द्विपाद् यजमानः 
   प्रतिष्ठित्यै । 
   आग्नीध्रे जुहोति । 
   अन्तरिक्ष एवाऽऽक्रमते 
   सदोऽभ्य् ऐति 
   सुवर्गमेवैनं लोकं गमयति 
   सौरीभ्याम् ऋग्भ्यां गार्हपत्ये जुहोति । 
   अमुमेवैनं लोकं समारोहयति 
   नयवत्यर्चाग्नीध्रे जुहोति 
   सुवर्गस्य लोकस्याभिनीत्यै 
  दिवं गच्छ सुवः पतेति हिरण्यम् 
VERSE: 2
   हुत्वोद् गृह्णाति 
   सुवर्गमेवैनं लोकम् गमयति 
   रूपेण वो रूपमभ्य् ऐमीत्याह 
   रूपेण ह्यासां रूपमभ्य् ऐति यद् धिरण्येन 
   तुथो वो विश्ववेदा वि भजत्वित्याह 
   तुथो ह स्म वै विश्ववेदा देवानां दक्षिणा वि भजति 
   तेनैवैना वि भजति । 
   एतत् ते अग्ने राधः  
VERSE: 3
   ऐति सोमच्युतमित्याह 
   सोमच्युतं ह्यस्य राध ऐति 
   तन् मित्रस्य पथा नयेत्याह 
   शान्त्यै । 
   ऋतस्य पथा प्रेत चन्द्रदक्षिणा इत्याह 
   सत्यं वा ऋतम् । 
   सत्येनैवैना ऋतेन वि भजति 
   यज्ञस्य पथा सुविता नयन्तीरित्याह 
   यज्ञस्य ह्येताः पथा यन्ति यद् दक्षिणाः । 
  ब्राह्मणमद्य राध्यासम्  
VERSE: 4
   ऋषिमार्षेयमित्याह । 
   एष वै ब्राह्मण ऋषिरार्षेयो यः शुश्रुवान् 
   तस्मादेवमाह 
   वि सुवः पश्य व्यन्तरिक्षमित्याह 
   सुवर्गमेवैनं लोकं गमयति 
   यतस्व सदस्यैरित्याह 
   मित्रत्वाय । 
   अस्मद्दात्रा देवत्रा गच्छत मधुमतीः प्र दातारमा विशतेत्याह 
   वयमिह प्रदातारः स्मोऽस्मानमुत्र मधुमतीरा विशतेति  
VERSE: 5
   वावैतदाह 
   हिरण्यं ददाति 
   ज्योतिर् वै हिरण्यम् । 
   ज्योतिरेव पुरस्ताद् धत्ते 
   सुवर्गस्य लोकस्यानुख्यात्यै । 
   अग्नीधे ददाति । 
   अग्निमुखान् एवर्तून् प्रीणाति 
   ब्रह्मणे ददाति 
   प्रसूत्यै 
   होत्रे ददाति । 
   आत्मा वा एष यज्ञस्य यद् होता । 
   आत्मानमेव यज्ञस्य दक्षिणाभिः समर्धयति ॥ 
6.6.2 अनुवाक 2 समिष्टयजुर्होमकथनम् VERSE: 1
   समिष्टयजूंषि जुहोति 
   यज्ञस्य समिष्ट्यै 
   यद् वै यज्ञस्य क्रूरं यद् विलिष्टं यदत्येति यन् नात्येति यदतिकरोति यन् नापि करोति तदेव तैः प्रीणाति 
   नव जुहोति 
   नव वै पुरुषे प्राणाः 
   पुरुषेण यज्ञः सम्मितः । 
   यावान् एव यज्ञस् तम् प्रीणाति 
   षड् ऋग्मियाणि जुहोति 
   षड् वा ऋतवः । 
   ऋतून् एव प्रीणाति 
   त्रीणि यजूंषि  
VERSE: 2
   त्रय इमे लोकाः । 
   इमान् एव लोकान् प्रीणाति 
   यज्ञ यज्ञं गच्छ यज्ञपतिं गछेत्याह 
   यज्ञपतिमेवैनं गमयति 
   स्वाम् योनिं गच्छेत्याह 
   स्वामेवैनं योनिं गमयति । 
   एष ते यज्ञो यज्ञपते सहसूक्तवाकः सुवीर इत्याह 
   यजमान एव वीर्यं दधाति 
   वासिष्ठो ह सात्यहव्यो देवभागम् पप्रच्छ 
   यत् सृञ्जयान् बहुयाजिनोऽयीयजो यज्ञे  
VERSE: 3
   यज्ञम् प्रत्यतिष्ठिपा3 यज्ञपता3विति 
   स होवाच 
   यज्ञपताविति 
   सत्याद् वै सृञ्जयाः परा बभूवुरिति होवाच यज्ञे वाव यज्ञः प्रतिष्ठाप्य आसीद् यजमानस्यापराभावायेति 
   देवा गातुविदो गातुं वित्त्वा गातुमितेत्याह 
   यज्ञ एव यज्ञम् प्रति ष्ठापयति 
   यजमानस्यापराभावाय ॥ 
6.6.3 अनुवाक 3 अवभृथयजुर्होमकथनम् VERSE: 1
   अवभृथयजूंषि जुहोति 
   यदेवार्वाचीनमेकहायनादेनः करोति तदेव तैरव यजते । 
   अपोऽवभृथमवैति । 
   अप्सु वै वरुणः 
   साक्षादेव वरुणमव यजते 
   वर्त्मना वा अन्वित्य यज्ञं रक्षांसि जिघांसन्ति 
   साम्ना प्रस्तोतान्ववैति 
   साम वै रक्षोहा 
   रक्षसामपहत्यै 
   त्रिर् निधनमुपैति 
   त्रय इमे लोकाः । 
   एभ्य एव लोकेभ्यो रक्षांसि  
VERSE: 2
   अप हन्ति 
   पुरुषःपुरुषो निधनमुपैति 
   पुरुषःपुरुषो हि रक्षस्वी 
   रक्षसामपहत्यै । 
   उरुं हि राजा वरुणश्चकारेत्याह 
   प्रतिष्ठित्यै 
   शतं ते राजन् भिषजः सहस्रमित्याह 
   भेषजमेवास्मै करोति । 
   अभिष्ठितो वरुणस्य पाश इत्याह 
   वरुणपाशमेवाभि तिष्ठति 
   बर्हिरभि जुहोति । 
  आहुतीनाम् प्रतिष्ठित्यै । 
   अथो अग्निवत्येव जुहोति । 
   अपबर्हिषः प्रयाजान्  
VERSE: 3
   यजति 
   प्रजा वै बर्हिः 
   प्रजा एव वरुणपाशान् मुञ्चति । 
   आज्यभागौ यजति 
   यज्ञस्यैव चक्षुषी नान्तरेति 
   वरुणं यजति 
   वरुणपाशादेवैनम् मुञ्चति । 
   अग्नीवरुणौ यजति 
   साक्षादेवैनं वरुणपाशान् मुञ्चति । 
   अपबर्हिषावनूयाजौ यजति 
   प्रजा वै बर्हिः 
   प्रजा एव वरुणपाशान् मुञ्चति 
  चतुरः प्रयाजान् यजति द्वावनूयाजौ 
   षट् सम् पद्यन्ते 
   षड् वा ऋतवः  
VERSE: 4
   ऋतुष्वेव प्रति तिष्ठति । 
   अवभृथ निचङ्कुणेत्याह 
   यथोदितमेव वरुणमव यजते 
   समुद्रे ते हृदयमप्स्वन्तरित्याह 
   समुद्रेह्यन्तर्वरुणः 
   सं त्वा विशन्त्व् ओषधीरुताप इत्याह । 
   अद्भिरेवैनमोषधीभिः सम्यञ्चं दधाति 
   देवीराप एष वो गर्भ इत्याह 
   यथायजुरेवैतत् 
   पशवो वै  
VERSE: 5
   सोमः । 
   यद् भिन्दूनाम् भक्षयेत् पशुमान्त् स्याद् वरुणस् त्वेनं गृह्णीयात् । 
   यन् न भक्षयेदपशुः स्यान् नैनं वरुणो गृह्णीयात् । 
   उपस्पृश्यमेव पशुमान् भवति नैनं वरुणो गृह्णाति 
   प्रतियुतो वरुणस्य पाश इत्याह 
   वरुणपाशादेव निर् मुच्यते । 
   अप्रतीक्षमा यन्ति वरुणस्यान्तर्हित्यै । 
   एधोऽस्येधिषीमहीत्याह 
   समिधैवाग्निं नमस्यन्त उपायन्ति 
   तेजोऽसि तेजो मयि धेहीत्याह 
  तेज एवात्मन् धत्ते ॥ 
6.6.4 अनुवाक 4 यूपैकादशिनीकथनम् VERSE: 1
   स्फ्येन वेदिमुद् धन्ति रथाक्षेण वि मिमीते यूपम् मिनोति त्रिवृतमेव वज्रं सम्भृत्य भ्रातृव्याय प्र हरति स्तृत्यै 
   यदन्तर्वेदि मिनुयाद् देवलोकमभि जयेद् यद् बहिर्वेदि मनुष्यलोकं वेद्यन्तस्य संधौ मिनोत्य् उभयोर् लोकयोरभिजित्यै । 
   उपरसम्मिताम् मिनुयात् पितृलोककामस्य रशनसम्मिताम् मनुष्यलोककामस्य चषालसम्मितामिन्द्रियकामस्य सर्वान्त् समान् प्रतिष्ठाकामस्य ये त्रयो मध्यमास् तान्त् समान् पशुकामस्यैतान् वै  
VERSE: 2
   अनु पशव उप तिष्ठन्ते पशुमान् एव भवति 
   व्यतिषजेद् इतरान् प्रजयैवैनम् पशुभिर् व्यतिषजति 
   यं कामयेत प्रमायुकः स्याद् इति गर्तमितं तस्य मिनुयादुत्तरार्ध्यं वर्षिष्ठमथ ह्रसीयांसमेषा वै गर्तमिद् यस्यैवम् मिनोति ताजक् प्र मीयते 
   दक्षिणार्ध्यं वर्षिष्ठम् मिनुयात् सुवर्गकामस्याथ ह्रसीयांसमाक्रमणमेव तत् सेतुं यजमानः कुरुते सुवर्गस्य लोकस्य समष्ट्यै ॥ 
VERSE: 3
   यदेकस्मिन् यूपे द्वे रशने परिव्ययति तस्मादेको द्वे जाये विन्दते यन् नैकां रशनां द्वयोर् यूपयोः परिव्ययति तस्मान् नैका द्वौ पती विन्दते 
   यं कामयेत स्त्र्यस्य जायेतेत्य् उपान्ते तस्य व्यतिषजेत् स्त्र्येवास्य जायते 
   यं कामयेत पुमानस्य जायेतेत्यान्तं तस्य प्र वेष्टयेत् पुमान् एवास्य  
VERSE: 4
   जायते । 
   असुरा वै देवान् दक्षिणत उपानयन् तान् देवा उपशयेनैवापानुदन्त तदुपशयस्योपशयत्वं यद् दक्षिणत उपशय उपशये भ्रातृव्यापनुत्त्यै 
   सर्वे वा अन्ये यूपाः पशुमन्तोऽथोपशय एवापशुस् तस्य यजमानः पशुर्यन् न निर्दिशेदार्तिमार्छेद् यजमानोऽसौ ते पशुरिति निर् दिशेद् यं द्विष्याद् यमेव  
VERSE: 5
   द्वेष्टि तमस्मै पशुं निर् दिशति 
   यदि न द्विष्यादाखुस् ते पशुरिति ब्रूयान् न ग्राम्यान् पशून् हिनस्ति नारण्यान् 
   प्रजापतिः प्रजा असृजत सोऽन्नाद्येन व्यार्ध्यत स एतामेकादशिनीमपश्यत् तया वै सोऽन्नाद्यमवारुन्द्ध यद् दश यूपा भवन्ति दशाक्षरा विराड् अन्नं विराड् विराजैवान्नाद्यमव रुन्द्धे । 
VERSE: 6
   य एकादशः स्तन एवास्यै स दुह एवैनां तेन 
   वज्रो वा एषा सम् मीयते यदेकादशिनी सेश्वरा पुरस्तात् प्रत्यञ्चं यज्ञं सम्मर्दितोर्यत् पात्नीवतम् मिनोति यज्ञस्य प्रत्य् उत्तब्ध्यै सयत्वाय ॥ 
6.6.5 अनुवाक 5 पश्वेकादशिनीकथनम् VERSE: 1
   प्रजापतिः प्रजा असृजत स रिरिचानोऽमन्यत स एतामेकादशिनीमपश्यत् तया वै स आयुरिन्द्रियं वीर्यमात्मन्नधत्त प्रजा इव खलु वा एष सृजते यो यजते स एतर्हि रिरिचान इव यदेषैकादशिनी भवत्यायुरेव तयेन्द्रियं वीर्यं यजमान आत्मन् धत्ते 
   प्रैवाग्नेयेन वापयति मिथुनं सारस्वत्या करोति रेतः  
VERSE: 2
   सौम्येन दधाति प्र जनयति पौष्णेन बार्हस्पत्यो भवति ब्रह्म वै देवानाम् बृहस्पतिर् ब्रह्मणैवास्मै प्रजाः प्र जनयति वैश्वदेवो भवति वैश्वदेव्यो वै प्रजाः प्रजा एवास्मै प्र जनयतीन्द्रियमेवैन्द्रेणावरुन्द्धे विशम् मारुतेनौजो बलम् ऐन्द्राग्नेन प्रसवाय सावित्रो निर्वरुणत्वाय वारुणः । 
   मध्यत ऐन्द्रमा लभते मध्यत एवेन्द्रियं यजमाने दधाति । 
VERSE: 3
   पुरस्तादैन्द्रस्य वैश्वदेवमालभते वैश्वदेवं वा अन्नमन्नमेव पुरस्ताद् धत्ते तस्मात् पुरस्तादन्नमद्यत ऐन्द्रमालभ्य मारुतमा लभते विड् वै मरुतो विशमेवास्मा अनु बध्नाति 
   यदि कामयेत योऽवगतः सोऽप रुध्यतां योऽपरुद्धः सोऽव गच्छत्वित्य् ऐन्द्रस्य लोके वारुणमा लभेत वारुणस्य लोक ऐन्द्रम् । 
VERSE: 4
   य एवावगतः सोऽप रुध्यते योऽपरुद्धः सोऽव गच्छति 
   यदि कामयेत प्रजा मुह्येयुरिति पशून् व्यतिषजेत् प्रजा एव मोहयति 
   यदभिवाहतोऽपां वारुणमालभेत प्रजा वरुणो गृह्णीयाद् दक्षिणत उदञ्चमा लभतेऽपवाहतोऽपाम् प्रजानामवरुणग्राहाय ॥ 
6.6.6 अनुवाक 6 ? VERSE: 1
   इन्द्रः पत्निया मनुमयाजयत् ताम् पर्यग्निकृतामुदसृजत् तया मनुरार्ध्नोद् यत् पर्यग्निकृतम् पात्नीवतमुत्सृजति यामेव मनुर् ऋद्धिमार्ध्नोत् तामेव यजमान ऋध्नोति 
   यज्ञस्य वा अप्रतिष्ठिताद् यज्ञः परा भवति यज्ञम् पराभवन्तं यजमानोऽनु परा भवति यदाज्येन पात्नीवतं संस्थापयति यज्ञस्य प्रतिष्ठित्यै यज्ञम् प्रतितिष्ठन्तं यजमानोऽनु प्रति तिष्ठति । 
   इष्टं वपया  
VERSE: 2
   भवति अनिष्टं वशयाथ पात्नीवतेन प्र चरति तीर्थ एव प्र चरत्यथो एतर्ह्येवास्य यामस् 
   त्वाष्ट्रो भवति त्वष्टा वै रेतसः सिक्तस्य रूपाणि वि करोति तमेव वृषाणम् पत्नीष्वपि सृजति सोऽस्मै रूपाणि वि करोति ॥ 
6.6.7 अनुवाक 7 सौम्यचरुकथनम् VERSE: 1
   घ्नन्ति वा एतत् सोमं यदभिषुण्वन्ति 
   यत् सौम्यो भवति यथा मृतायानुस्तरणीं घ्नन्ति तादृग् एव तत् । 
   यदुत्तरार्धे वा मध्ये वा जुहुयात् देवताभ्यः समदं दध्याद् दक्षिणार्धे जुहोत्येषा वै पितृणां दिक् स्वायामेव दिशि पितॄन् निरवदयते । 
   उद्गातृभ्यो हरन्ति सामदेवत्यो वै सौम्यो यदेव साम्नश्छम्बट्कुर्वन्ति तस्यैव स शान्तिः । 
   अव 
VERSE: 2
   ईक्षन्ते पवित्रं वै सौम्य आत्मानमेव पवयन्ते 
   य आत्मानं न परिपश्येद् इतासुः स्यादभिददिं कृत्वाऽवेक्षेत तस्मिन् ह्यात्मानम् परिपश्यत्यथो आत्मानमेव पवयते 
   यो गतमनाः स्यात् सोऽवेक्षेत यन् मे मनः परागतं यद् वा मे अपरागतम् । राज्ञा सोमेन तद् वयमस्मासु धारयामसीति मन एवात्मन् दाधार । 
VERSE: 3
   न गतमना भवति । 
   अप वै तृतीयसवने यज्ञः क्रामतीजानादनीजानमभ्याग्नावैष्णव्यर्चा घृतस्य यजत्यग्निः सर्वा देवता विष्णुर्यज्ञो देवताश्चैव यज्ञं च दाधार । 
   उपांशु यजति मिथुनत्वाय 
   ब्रह्मवादिनो वदन्ति मित्रो यज्ञस्य स्विष्टं युवते वरुणो दुरिष्टं क्व तर्हि यज्ञः क्व यजमानो भवतीति यन् मैत्रावरुणीं वशामालभते मित्रेणैव  
VERSE: 4
   यज्ञस्य स्विष्टं शमयति वरुणेन दुरिष्टं नार्तिमार्छति यजमानः । 
   यथा वै लाङ्गलेनोर्वराम् प्रभिन्दन्त्येवम् ऋक्सामे यज्ञम् प्र भिन्त्तो यन् मैत्रावरुणीं वशामालभते यज्ञायैव प्रभिन्नाय मत्यमन्ववास्यति शान्त्यै 
   यातयामानि वा एतस्य छन्दांसि य ईजानश्छन्दसामेष रसो यद् वशा यन् मैत्रावरुणीं वशामालभते छन्दांस्येव पुनरा प्रीणात्ययातयामत्वायाथो छन्दःस्वेव रसं दधाति ॥ 
6.6.8 अनुवाक 8 अतिग्राह्यग्रहकथनम् VERSE: 1
   देवा वा इन्द्रियं वीर्यं व्यभजन्त 
   ततो यदत्यशिष्यत तदतिग्राह्या अभवन् 
   तदतिग्राह्याणामतिग्राह्यत्वम् । 
   यदतिग्राह्या गृह्यन्त इन्द्रियमेव तद् वीर्यं यजमान आत्मन् धत्ते 
   तेज आग्नेयेनेन्द्रियम् ऐन्द्रेण ब्रह्मवर्चसं सौर्येण । 
   उपस्तम्भनं वा एतद् यज्ञस्य यदतिग्राह्याश्चक्रे पृष्ठानि 
   यत् पृष्ठ्ये न गृह्णीयात् प्राञ्चं यज्ञम् पृष्ठानि सं शृणीयुः । 
   यदुक्थ्ये  
VERSE: 2
   गृह्णीयात् प्रत्यञ्चं यज्ञमतिग्राह्याः सं शृणीयुः । 
   विश्वजिति सर्वपृष्ठे ग्रहीतव्या यज्ञस्य सवीर्यत्वाय 
   प्रजापतिर् देवेभ्यो यज्ञान् व्यादिशत् 
   स प्रियास् तनूरप न्यधत्त 
   तदतिग्राह्या अभवन् 
   वितनुस् तस्य यज्ञ इत्याहुर्यस्यातिग्राह्या न गृह्यन्त इति । 
   अप्यग्निष्टोमे ग्रहीतव्या यज्ञस्य सतनुत्वाय 
   देवता वै सर्वाः सदृशीरासन् 
   ता न व्यावृतमगच्छन् 
   ते देवाः  
VERSE: 3
   एत एतान् ग्रहानपश्यन् 
   तानगृह्णत । 
   आग्नेयमग्निरैन्द्रमिन्द्रः सौर्यं सूर्यस् 
   ततो वै तेऽन्याभिर् देवताभिर् व्यावृतमगच्छन् 
   यस्यैवं विदुष एते ग्रहा गृह्यन्ते व्यावृतमेव पाप्मना भ्रातृव्येण गच्छति । 
   इमे लोका ज्योतिष्मन्तः समावद्वीर्याः कार्या इत्याहुः । 
   आग्नेयेनास्मिम्̐ लोके ज्योतिर् धत्त ऐन्द्रेणान्तरिक्षे । 
   इन्द्रवायू हि सयुजौ 
   सौर्येणामुष्मिम्̐ लोके  
VERSE: 4
   ज्योतिर् धत्ते 
   ज्योतिष्मन्तोऽस्मा इमे लोका भवन्ति समावद्वीर्यान् एनान् कुरुते । 
   एतान् वै ग्रहान् बम्बाविश्ववयसाववित्ताम् । 
   ताभ्यामिमे लोकाः पराञ्चश्चार्वाञ्चश्च प्राभुः । 
   यस्यैवं विदुष एते ग्रहा गृह्यन्ते प्रास्मा इमे लोकाः पराञ्चश्चार्वाञ्चश्च भान्ति ॥ 
6.6.9 अनुवाक 9 अदाभ्यग्रहकथनम् VERSE: 1
   देवा वै यद् यज्ञेऽकुर्वत तदसुरा अकुर्वत 
   ते देवा अदाभ्ये छन्दांसि सवनानि समस्थापयन् 
   ततो देवा अभवन् परासुराः । 
   यस्यैवं विदुषोऽदाभ्यो गृह्यते भवत्यात्मना परास्य भ्रातृव्यो भवति 
   यद् वै देवा असुरानदाभ्येनादभ्नुवन् तददाभ्यस्यादाभ्यत्वम् । 
   य एवं वेद दभ्नोत्येव भ्रातृव्यं नैनम् भ्रातृव्यो दभ्नोति ॥ 
VERSE: 2
   एषा वै प्रजापतेरतिमोक्षिणी नाम तनूर्यददाभ्यः । 
   उपनद्धस्य गृह्णात्यतिमुक्त्यै । 
   अति पाप्मानम् भ्रातृव्यम् मुच्यते य एवं वेद 
   घ्नन्ति वा एतत् सोमं यदभिषुण्वन्ति 
   सोमे हन्यमाने यज्ञो हन्यते यज्ञे यजमानः । 
   ब्रह्मवादिनो वदन्ति 
   किं तद् यज्ञे यजमानः कुरुते येन जीवन्त् सुवर्गं लोकमेतीति 
   जीवग्रहो वा एष यददाभ्यः । 
   अनभिषुतस्य गृह्णाति 
   जीवन्तमेवैनं सुवर्गं लोकं गमयति 
   वि वा एतद् यज्ञं छिन्दन्ति यददाभ्ये संस्थापयन्ति । 
  अंशूनपि सृजति यज्ञस्य संतत्यै ॥ 
6.6.10 अनुवाक 10 अंशुग्रहकथनम् VERSE: 1
   देवा वै प्रबाहुग् ग्रहानगृह्णत 
   स एतम् प्रजापतिरंशुमपश्यत् 
   तमगृह्णीत 
   तेन वै स आर्ध्नोत् । 
   यस्यैवं विदुषोऽंशुर् गृह्यत ऋध्नोत्येव 
   सकृदभिषुतस्य गृह्णाति 
   सकृद् धि स तेनार्ध्नोत् । 
   मनसा गृह्णाति 
   मन इव हि प्रजापतिः 
   प्रजापतेराप्त्यै । 
  औदुम्बरेण गृह्णाति । 
   ऊर्ग् वा उदुम्बरः । 
   ऊर्जमेवाव रुन्द्धे 
   चतुःस्रक्ति भवति 
   दिक्षु  
VERSE: 2
   एव प्रति तिष्ठति 
   यो वा अंशोरायतनं वेदायतनवान् भवति 
   वामदेव्यमिति साम तद् वा अस्यायतनम् मनसा गायमानो गृह्णाति । 
   आयतनवान् एव भवति 
   यदध्वर्युरंशुं गृह्णन् नार्धयेदुभाभ्यां नर्ध्येताध्वर्यवे च यजमानाय च 
   यदर्धयेदुभाभ्याम् ऋध्येत । 
   अनवानं गृह्णाति सैवास्यर्द्धिः । 
   हिरण्यमभि व्यनिति । 
   अमृतं वै हिरण्यमायुः प्राण आयुषैवामृतमभि धिनोति 
  शतमानम् भवति 
   शतायुः पुरुषः शतेन्द्रियः । 
   आयुष्येवेन्द्रिये प्रति तिष्ठति ॥ 
6.6.11 अनुवाक 11 षोडशिग्रहकथनम् VERSE: 1
   प्रजापतिर् देवेभ्यो यज्ञान् व्यादिशत् 
   स रिरिचानोऽमन्यत 
   स यज्ञानां षोडशधेन्द्रियं वीर्यमात्मानमभि समक्खिदत् 
   तत् षोडश्यभवत् 
   न वै षोडशी नाम यज्ञोऽस्ति 
   यद् वाव षोडशं स्तोत्रं षोडशं शस्त्रं तेन षोडशी 
   तत् षोडशिनः षोडशित्वम् । 
   यत् षोडशी गृह्यत इन्द्रियमेव तद् वीर्यं यजमान आत्मन् धत्ते 
   देवेभ्यो वै सुवर्गो लोकः  
VERSE: 2
   न प्राभवत् 
   त एतं षोडशिनमपश्यन् 
   तमगृह्णत 
   ततो वै तेभ्यः सुवर्गो लोकः प्राभवत् । 
   यत् षोडशी गृह्यते सुवर्गस्य लोकस्याभिजित्यै । 
   इन्द्रो वै देवानामानुजावर आसीत् 
   स प्रजापतिमुपाधावत् 
   तस्मा एतं षोडशिनम् प्रायच्छत् 
   तमगृह्णीत 
   ततो वै सोऽग्रं देवतानाम् पर्य् ऐत् । 
   यस्यैवं विदुषः षोडशी गृह्यते  
VERSE: 3
   अग्रमेव समानानाम् पर्येति 
   प्रातःसवने गृह्णाति 
   वज्रो वै षोडशी 
   वज्रः प्रातःसवनम् । 
   स्वादेवैनं योनेर् नि गृह्णाति 
   सवनेसवनेऽभि गृह्णाति 
   सवनात्सवनादेवैनम् प्र जनयति 
   तृतीयसवने पशुकामस्य गृह्णीयात् । 
   वज्रो वै षोडशी पशवस् तृतीयसवनम् । 
   वज्रेणैवास्मै तृतीयसवनात् पशूनव रुन्द्धे 
   नोक्थ्ये गृह्णीयात् 
   प्रजा वै पशव उक्थानि 
   यदुक्थ्ये  
VERSE: 4
   गृह्णीयात् प्रजाम् पशूनस्य निर् दहेत् । 
   अतिरात्रे पशुकामस्य गृह्णीयात् । 
   वज्रो वै षोडशी 
   वज्रेणैवास्मै पशूनवरुध्य रात्रियोपरिष्टाच् छमयति । 
   अप्यग्निष्टोमे राजन्यस्य गृह्णीयात् । 
   व्यावृत्कामो हि राजन्यो यजते 
   साह्न एवास्मै वज्रं गृह्णाति 
   स एनं वज्रो भूत्या इन्द्धे निर्वा दहति । 
   एकविंशं स्तोत्रम् भवति प्रतिष्ठित्यै 
   हरिवच् छस्यते । 
  इन्द्रस्य प्रियं धाम ॥ 
VERSE: 5
   उपाप्नोति 
   कनीयांसि वै देवेषु छन्दांस्यासञ् ज्यायांस्यसुरेषु 
   ते देवाः कनीयसा छन्दसा ज्यायश्छन्दोऽभि व्यशंसन् 
   ततो वै तेऽसुराणां लोकमवृञ्जत 
   यत् कनीयसा छन्दसा ज्यायश्छन्दोऽभि विशंसति भ्रातृव्यस्यैव तल् लोकं वृङ्क्ते 
   षड् अक्षराण्यति रेचयन्ति 
   षड् वा ऋतवः । 
   ऋतून् एव प्रीणाति 
   चत्वारि पूर्वाण्यव कल्पयन्ति ॥ 
VERSE: 6
   चतुष्पद एव पशूनव रुन्द्धे द्वे उत्तरे द्विपद एवाव रुन्द्धे । 
   अनुष्टुभमभि सम् पादयन्ति 
   वाग् वा  अनुष्टुप् 
   तस्मात् प्राणानां वाग् उत्तमा 
   समयाविषिते सूर्ये षोडशिन स्तोत्रमुपाकरोति । 
   एतस्मिन् वै लोक इन्द्रो वृत्रमहन् । 
   साक्षादेव वज्रम् भ्रातृव्याय प्र हरति । 
   अरुणपिशंगोऽश्वो दक्षिणा । 
   तद् वै वज्रस्य रूपम् । 
  समृद्ध्यै ॥ 

तैत्तिरीय संहिता काण्ड 7 7.1 प्रपाठक: 1 7.1.1 अनुवाक 1 ज्योतिष्टोम तदाद्यसंस्था अग्निष्टोमयोर्निरूपणम् VERSE: 1
   प्रजननं ज्योतिरग्निर् देवतानां ज्योतिर्विराट् छन्दसां ज्योतिः । 
   विराड् वाचोऽग्नौ सं तिष्ठते 
   विराजमभि सम् पद्यते 
   तस्मात् तज् ज्योतिरुच्यते 
   द्वौ स्तोमौ प्रातःसवनं वहतो यथा प्राणश्चापानश्च 
   द्वौ माध्यंदिनं सवनं यथा चक्षुश्च श्रोत्रं च 
   द्वौ तृतीयसवनं यथा वाक् च प्रतिष्ठा च 
   पुरुषसम्मितो वा एष यज्ञोऽस्थूरिः । 
VERSE: 2
   यं कामं कामयते तमेतेनाभ्यश्नुते 
   सर्वं ह्यस्थुरिणाभ्यश्नुते । 
   अग्निष्टोमेन वै प्रजापतिः प्रजा असृजत 
   ता अग्निष्टोमेनैव पर्यगृह्णात् 
   तासाम् परिगृहीतानामश्वतरोऽत्यप्रवत 
   तस्यानुहाय रेत आदत्त 
   तद् गर्दभे न्यमार्ट् 
   तासाम् परिगृहीतानामश्वतरोऽत्यप्रवत 
   तस्यानुहाय रेत आदत्त 
  तद् गर्दभे न्यमार्ट् 
   तस्माद् गर्दभो द्विरेताः । 
   अथो आहुः । 
  वडबायां न्यमार्ड् इति 
  तस्माद् वडबा द्विरेताः । 
  अथो आहुः । 
  ओषधीषु  
VERSE: 3
   न्यमार्ड् इति 
   तस्माद् ओषधयोऽनभ्यक्ता रेभन्ति । 
   अथो आहुः 
   प्रजासु न्यमार्ड् इति 
   तस्माद् यमौ जायेते 
   तस्मादश्वतरो न प्र जायत आत्तरेता हि 
   तस्माद् बर्हिष्यनवक्लृप्तः 
   सर्ववेदसे वा सहस्रे वावक्लृप्तः । 
   अति ह्यप्रवत 
  य एवं विद्वानग्निष्टोमेन यजते प्राजाताः प्रजा जनयति परि प्रजाता गृह्णाति 
   तस्मादाहुः । 
   ज्येष्ठयज्ञ इति ॥ 
VERSE: 4
   प्रजापतिर्वाव ज्येष्ठः 
   स ह्येतेनाग्रेऽयजत 
   प्रजापतिरकामयत 
   प्र जायेयेति 
   स मुखतस् त्रिवृतं निरमिमीत 
   तमग्निर् देवतान्वसृज्यत गायत्री छन्दो रथंतरं साम ब्राह्मणो मनुष्याणामजः पशूनाम् । 
   तस्मात् ते मुख्याः । 
   मुखतो ह्यसृज्यन्त । 
   उरसो बाहुभ्याम् पञ्चदशं निरमिमीत 
   तमिन्द्रो देवतान्वसृज्यत त्रिष्टुप् छन्दो बृहत्  
VERSE: 5
   साम राजन्यो मनुष्याणामविः पशूनाम् । 
   तस्मात् ते वीर्यावन्तः । 
   वीर्याद् ध्यसृज्यन्त 
   मध्यतः सप्तदशं निरमिमीत 
   तं विश्वे देवा देवता अन्वसृज्यन्त जगती छन्दो वैरूपं साम वैश्यो मनुष्याणां गावः पशूनाम् । 
   तस्मात् त आद्याः । 
   अन्नधानाद् ध्यसृज्यन्त 
   तस्माद् भूयांसोऽन्येभ्यः । 
   भूयिष्ठा हि देवता अन्वसृज्यन्त 
   पत्त एकविंशं निरमिमीत 
   तमनुष्टुप् छन्दः 
VERSE: 6
   अन्वसृज्यत वैराजं साम शूद्रो मनुष्याणाम् 
   अश्वः पशूनाम् । 
   तस्मात् तौ भूतसंक्रामिणावश्वश्च शूद्रश्च 
   तस्माच् छूद्रो यज्ञेऽनवक्लृप्तः । 
   न हि देवता अन्वसृज्यत 
   तस्मात् पादावुप जीवतः 
   पत्तो ह्यसृज्येताम् 
   प्राणा वै त्रिवृत् । 
   अर्धमासाः पञ्चदशः 
   प्रजापतिः सप्तदशस् 
   त्रय इमे लोकाः । 
  असावादित्य एकविंशः । 
   एतस्मिन् वा एते श्रिता एतस्मिन् प्रतिष्ठिताः । 
   य एवं वेदैतस्मिन्न् एव श्रयत एतस्मिन् प्रति तिष्ठति ॥ 
7.1.2 अनुवाक 2 स्तोमानां संभूयकारित्वकथनम् VERSE: 1
   प्रातःसवने वै गायत्रेण छन्दसा त्रिवृते स्तोमाय ज्योतिर् दधदेति 
   त्रिवृता ब्रह्मवर्चसेन पञ्चदशाय ज्योतिर् दधदेति 
   पञ्चदशेनौजसा वीर्येण सप्तदशाय ज्योतिर् दधदेति 
   सप्तदशेन प्राजापत्येन प्रजननेनैकविंशाय ज्योतिर् दधदेति 
   स्तोम एव तत् स्तोमाय ज्योतिर् दधदेति । 
   अथो स्तोम एव स्तोममभि प्र णयति 
   यावन्तो वै स्तोमास् तावन्तः कामास् 
   तावन्तो लोकास् 
   तावन्ति ज्योतींषि । 
  एतावत एव स्तोमान् एतावतः कामान् एतावतो लोकान् एतावन्ति ज्योतींष्यव रुन्द्धे ॥ 
7.1.3 अनुवाक 3 अतिरात्रविध्युन्नयनम् VERSE: 1
   ब्रह्मवादिनो वदन्ति 
   स त्वै यजेत योऽग्निष्टोमेन यजमानोऽथ सर्वस्तोमेन यजेतेति 
   यस्य त्रिवृतमन्तर्यन्ति प्राणांस् तस्यान्तर्यन्ति 
   प्राणेषु मेऽप्यसद् इति खलु वै यज्ञेन यजमानो यजते 
   यस्य पञ्चदशमन्तर्यन्ति वीर्यं तस्यान्तर्यन्ति 
   वीर्ये मेऽप्यसद् इति खलु वै यज्ञेन यजमानो यजते 
   यस्य सप्तदशमन्तर्यन्ति  
VERSE: 2
   प्रजां तस्यान्तर्यन्ति 
   प्रजायाम् मेऽप्यसद् इति खलु वै यज्ञेन यजमानो यजते 
   यस्यैकविंशमन्तर्यन्ति प्रतिष्ठां तस्यान्तर्यन्ति 
   प्रतिष्ठायाम् मेऽप्यसद् इति खलु वै यज्ञेन यजमानो यजते 
   यस्य त्रिणवमन्तर्यन्त्य् ऋतूंश्च तस्य नक्षत्रियां च विराजमन्तर्यन्ति । 
   ऋतुषु मेऽप्यसन् नक्षत्रियायां च विराजीति 
VERSE: 3
   खलु वै यज्ञेन यजमानो यजते 
   यस्य त्रयस्त्रिंशमन्तर्यन्ति देवतास् तस्यान्तर्यन्ति 
   देवतासु मेऽप्यसद् इति खलु वै यज्ञेन यजमानो यजते 
   यो वै स्तोमानामवमम् परमतां गच्छन्तं वेद परमतामेव गच्छति 
   त्रिवृद् वै स्तोमानामवमस् त्रिवृत् परमस् 
   य एवं वेद परमतामेव गच्छति ॥ 
7.1.4 अनुवाक 4 आङ्गिरसद्विरात्राहीनविधिकथनम् VERSE: 1
   अङ्गिरसो वै सत्त्रमासत 
   ते सुवर्गं लोकमायन् 
   तेषां हविष्मांश्च हविष्कृच् चाहीयेताम् । 
   तावकामयेताम् । 
   सुवर्गं लोकमियावेति 
   तावेतं द्विरात्रमपश्यताम् । 
   तमाहरताम् । 
   तेनायजेताम् । 
   ततो वै तौऽसुवर्गं लोकम् ऐताम् । 
   य एवं विद्वान् द्विरात्रेण यजते सुवर्गमेव लोकमेति 
   तावैताम् पूर्वेणाह्नागच्छतामुत्तरेण  
VERSE: 2
   अभिप्लवः पूर्वमहर् भवति गतिरुत्तरम् 
   ज्योतिष्टोमोऽग्निष्टोमः पूर्वमहर् भवति तेजस् तेनाव रुन्द्धे 
   सर्वस्तोमोऽतिरात्र उत्तरं सर्वस्याप्त्यै सर्वस्यावरुद्ध्यै 
   गायत्रम् पूर्वेऽहन्त् साम भवति 
   तेजो वै गायत्री 
   गायत्री ब्रह्मवर्चसम् । 
   तेज एव ब्रह्मवर्चसमात्मन् धत्ते 
   त्रैष्टुभमुत्तरे । 
   ओजो वै वीर्यं त्रिष्टुग्  
   ओज एव वीर्यमात्मन् धत्ते 
   रथंतरम् पूर्वे  
VERSE: 3
   अहन्त् साम भवति । 
   इयं वै रथंतरम् 
   अस्यामेव प्रति तिष्ठति 
   बृहदुत्तरे । 
   असौ वै बृहत् । 
   अमुष्यामेव प्रति तिष्ठति 
   तदाहुः 
   क्व जगती चानुष्टुप् चेति 
   वैखानसम् पूर्वेऽहन्त् साम भवति तेन जगत्यै नैति 
  षोडश्य् उत्तरे तेनानुष्टुभः । 
   अथाहुः । 
  यत् समानेऽर्धमासे स्यातामन्यतरस्याह्नो वीर्यमनु पद्येतेति । 
   अमावास्यायाम् पूर्वमहर् भवत्य् उत्तरस्मिन्न् उत्तरम् । 
   नानैवार्धमासयोर् भवतः । 
   नानावीर्ये भवतः । 
हविष्मन्निधनम् पूर्वमहर् भवति हविष्कृन्निधनमुत्तरम्
   प्रतिष्ठित्यै ॥ 
7.1.5 अनुवाक 5 गर्गत्रिरात्राभिधानम् VERSE: 1
   आपो वा इदमग्रे सलिलमासीत् 
   तस्मिन् प्रजापतिर्वायुर् भूत्वाऽचरत् 
   स इमामपश्यत् 
   तां वराहो भूत्वाऽहरत् 
   तां विश्वकर्मा भूत्वा व्य्  अमार्ट् 
   साऽप्रथत 
   सा पृथिव्यभवत् 
   तत् पृथिव्यै पृथिवित्वम् । 
   तस्यामश्राम्यत् प्रजापतिः 
   स देवानसृजत वसून् रुद्रानादित्यान् 
   ते देवाः प्रजापतिमब्रुवन् 
   प्र जायामहा इति 
  सोऽब्रवीत्  
VERSE: 2
   यथाहं युष्मांस् तपसासृक्ष्येवं तपसि प्रजननमिच्छध्वमिति 
   तेभ्योऽग्निमायतनम् प्रायच्छत् । 
   एतेनायतनेन श्राम्यतेति 
   तेऽग्निनायतनेनाश्राम्यन् 
   ते संवत्सर एकां गामसृजन्त 
   तां वसुभ्यो रुद्रेभ्य आदित्येभ्यः प्रायच्छन् । 
   एतां रक्षध्वमिति 
   तां वसवो रुद्रा आदित्या अरक्षन्त 
   सा वसुभ्यो रुद्रेभ्य आदित्येभ्यः प्राजायत त्रीणि च ॥ 
VERSE: 3
   शतानि त्रयस्त्रिंशतं च । 
सहस्रतम्यभवत्
   ते देवाः प्रजापतिमब्रुवन् । 
   सहस्रेण नो याजयेति 
   सोऽग्निष्टोमेन वसूनयाजयत् 
   त इमं लोकमजयन् 
   तच् चाददुः 
   स उक्थ्येन रुद्रानयाजयत् 
   तेऽन्तरिक्षमजयन् 
   तच् चाददुः 
   सोऽतिरात्रेणादित्यानयाजयत् 
  तेऽमुं लोकमजयन् 
  तच् चाददुस् 
  तदन्तरिक्षम्  
VERSE: 4
   व्यवैर्यत 
   तस्माद् रुद्रा घातुकाः । 
   अनायतना हि 
   तस्मादाहुः 
   शिथिलं वै मध्यममहस् त्रिरात्रस्य वि हि तदवैर्यतेति 
   त्रैष्टुभम् मध्यमस्याह्न आज्यम् भवति 
   संयानानि सूक्तानि शंसति 
   षोडशिनं शंसति । 
   अह्नो धृत्या अशिथिलम्भावाय 
   तस्मात् त्रिरात्रस्याग्निष्टोम एव प्रथममहः स्यादथोक्थ्योऽथातिरात्रः । 
   एषां लोकानां विधृत्यै 
  त्रीणित्रीणि शतान्यनूचीनाहमव्यवछिन्नानि ददाति 
VERSE: 5
   एषां लोकानामनु संतत्यै 
   दशतं न वि च्छिन्द्यात् । 
   विराजं नेद् विच्छिनदानीति । 
   अथ या सहस्रतम्यासीत् तस्यामिन्द्रश्च विष्णुश्च व्यायच्छेताम् । 
   स इन्द्रोऽमन्यत । 
   अनया वा इदं विष्णुः सहस्रं वर्क्ष्यत इति 
   तस्यामकल्पेताम् । 
   द्विभाग इन्द्रस् तृतीये विष्णुस् 
   तद् वा एषाभ्यनूच्यते । 
   उभा जिग्यथुरिति 
   तां वा एतामच्छावाकः  
VERSE: 6
   एव शंसति । 
   अथ या सहस्रतमी सा होत्रे देयेति 
   होतारं वा अभ्यतिरिच्यते 
   यदतिरिच्यते होताऽनाप्तस्याऽऽपयिता । 
   अथाऽऽहुः । 
   उन्नेत्रे देयेति । 
   अतिरिक्ता वा एषा सहस्रस्य । 
   अतिरिक्त उन्नेतर्त्विजाम् 
   अथाऽऽहुः 
   सर्वेभ्यः सदस्येभ्यो देयेति । 
   अथाहुः । 
   उदाकृत्या सा वशं चरेद् इति । 
   अथाहुः । 
  ब्रह्मणे चाग्नीधे च देयेति ॥ 
VERSE: 7
   द्विभागम् ब्रह्मणे तृतीयमग्नीधे । 
   ऐन्द्रो वै ब्रह्मा वैष्णवोऽग्नीध् । 
   यथैव तावकल्पेतामिति । 
   अथाहुः । 
   या कल्याणी बहुरूपा सा देयेति । 
   अथाहुः । 
   या द्विरूपोभयतएनी सा देयेति सहस्रस्य परिगृहीत्यै 
   तद् वा एतत् सहस्रस्यायनम् । 
   सहस्रं स्तोत्रीयाः 
   सहस्रं दक्षिणाः 
   सहस्रसम्मितः सुवर्गो लोकः 
  सुवर्गस्य लोकस्याभिजित्यै ॥ 
7.1.6 अनुवाक 6 सहस्रतम्यभिधानम् VERSE: 1
   सोमो वै सहस्रमविन्दत् 
   तमिन्द्रोऽन्वविन्दत् 
   तौ यमो न्यागच्छत् 
   तावब्रवीत् । 
   अस्तु मेऽत्रापीति । 
   अस्तु ही3 इत्यब्रूताम् । 
   स यम एकस्यां वीर्यम् पर्यपश्यत् । 
   इयं वा अस्य सहस्रस्य वीर्यम् बिभर्तीति तावब्रवीद् इयम् ममास्त्वेतद् युवयोरिति 
तावब्रूताम् । 
सर्वे वा एतदेतस्यां वीर्यम्
VERSE: 2
   परि पश्यामोऽंशमा हरामहा इति 
   तस्यामंशमाहरन्त 
   तामप्सु प्रावेशयन् । 
   सोमायोदेहीति 
   सा रोहिणी पिङ्गलैकहायनी रूपं कृत्वा त्रयस्त्रिंशता च त्रिभिश्च शतैः सहोदैत् । 
   तस्माद् रोहिण्या पिङ्गलयैकहायन्या सोमं क्रीणीयात् । 
   य एवं विद्वान् रोहिण्या पिङ्गलयैकहायन्या सोमं क्रीणाति त्रयस्त्रिंशता चैवास्य त्रिभिश्च  
VERSE: 3
   शतैः सोमः क्रीतो भवति 
   सुक्रीतेन यजते 
   तामप्सु प्रावेशयन् ।
   इन्द्रायोदेहीति 
   सा रोहिणी लक्ष्मणा पष्ठौही वार्त्रघ्नी रूपं कृत्वा त्रयस्त्रिंशता च त्रिभिश्च शतैः सहोदैत् 
   तस्माद् रोहिणीं लक्ष्मणाम् पष्ठौहीं वार्त्रघ्नीं दद्यात् । 
   य एवं विद्वान् रोहिणीं लक्ष्मणाम् पष्ठौहीं वार्त्रघ्नीं ददाति त्रयस्त्रिंशच् चैवास्य त्रीणि च शतानि सा दत्ता  
VERSE: 4
   भवति 
   तामप्सु प्रावेशयन् 
   यमायोदेहीति 
   सा जरती मूर्खा तज्जघन्या रूपं कृत्वा त्रयस्त्रिंशता च त्रिभिश्च शतैः सहोदैत् 
   तस्माज् जरतीम् मूर्खां तज्जघन्यामनुस्तरणीं कुर्वीत 
   य एवं विद्वाञ् जरतीम् मूर्खां तज्जघन्यामनुस्तरणीं कुरुते त्रयस्त्रिंशच् चैवास्य त्रीणि च शतानि सामुष्मिम्̐ लोके भवति 
   वाग् एव सहस्रतमी 
   तस्मात्  
VERSE: 5
   वरो देयः 
   सा हि वरः 
   सहस्रमस्य सा दत्ता भवति 
   तस्माद् वरो न प्रतिगृह्यः 
   सा हि वरः 
   सहस्रमस्य प्रतिगृहीतम् भवति । 
   इयं वर इति ब्रूयात् । 
   अथान्याम् ब्रूयात् । 
   इयम् ममेति 
   तथास्य तत् सहस्रमप्रतिगृहीतम् भवति । 
   उभयतएनी स्यात् 
  तदाहुः । 
   अन्यतएनी स्यात् सहस्रम् परस्तादेतमिति 
   यैव वरः  
VERSE: 6
   कल्याणी रूपसमृद्धा सा स्यात् 
   सा हि वरः 
   समृद्ध्यै 
   तामुत्तरेणाग्नीध्रम् पर्याणीयाहवनीयस्यान्ते द्रोणकलशमव घ्रापयेत् । 
   आ जिघ्र कलशम् मह्य् उरुधारा पयस्वत्या त्वा विशन्त्विन्दवः समुद्रमिव सिन्धवः 
   सा मा सहस्र आ भज प्रजया पशुभिः सह पुनर् मा विशताद् रयिरिति 
   प्रजयैवैनम् पशुभी रय्या सम्  
VERSE: 7
   अर्धयति 
   प्रजावान् पशुमान् रयिमान् भवति य एवं वेद 
   तया सहाग्नीध्रम् परेत्य पुरस्तात् प्रतीच्यां तिष्ठन्त्यां जुहुयात् । 
   उभा जिग्यथुर् न परा जयेथे न परा जिग्ये कतरश्चनैनोः । 
   इन्द्रश्च विष्णो यदपस्पृधेथां त्रेधा सहस्रं वि तदैरयेथामिति 
   त्रेधाविभक्तं वै त्रिरात्रे सहस्रम् । 
   साहस्रीमेवैनां करोति 
   सहस्रस्यैवैनाम् मात्रां  
VERSE: 8
   करोति 
   रूपाणि जुहोति 
   रूपैरेवैनां समर्धयति 
   तस्या उपोत्थाय कर्णमा जपेत् । 
   इडे रन्तेऽदिते सरस्वति प्रिये प्रेयसि महि विश्रुत्येतानि ते अघ्निये नामानि 
   सुकृतम् मा देवेषु ब्रूताद् इति 
   देवेभ्य एवैनमा वेदयति । 
   अन्वेनं देवा बुध्यन्ते ॥ 
7.1.7 अनुवाक 7 सहस्रतमिदानविधिः VERSE: 1
   सहस्रतम्या वै यजमानः सुवर्गं लोकमेति 
   सैनं सुवर्गं लोकं गमयति 
   सा मा सुवर्गं लोकं गमयेत्याह 
   सुवर्गमेवैनं लोकं गमयति 
   सा मा ज्योतिष्मन्तं लोकं गमयेत्याह 
   ज्योतिष्मन्तमेवैनं लोकं गमयति 
   सा मा सर्वान् पुण्याम्̐ लोकान् गमयेत्याह 
   सर्वान् एवैनम् पुण्याम्̐ लोकान् गमयति 
   सा  
VERSE: 2
   मा प्रतिष्ठां गमय प्रजया पशुभिः सह पुनर् मा विशताद् रयिरिति प्रजयैवैनम् पशुभी रय्याम् प्रति ष्ठापयति 
   प्रजावान् पशुमान् रयिमान् भवति य एवं वेद 
   तामग्नीधे वा ब्रह्मणे वा होत्रे वोद्गात्रे वाध्वर्यवे वा दद्यात् 
   सहस्रमस्य सा दत्ता भवति 
   सहस्रमस्य प्रतिगृहीतम् भवति यस् तामविद्वान्  
VERSE: 3
   प्रतिगृह्णाति 
   ताम् प्रति गृह्णीयात् । 
   एकासि न सहस्रम् 
   एकां त्वा भूताम् प्रति गृह्णामि न सहस्रम् 
   एका मा भूता विश मा सहस्रमिति । 
   एकामेवैनाम् भूताम् प्रति गृह्णाति न सहस्रं य एवं वेद 
   स्योनासि सुषदा सुशेवा स्योना मा विश सुषदा मा विश सुशेवा मा विश  
VERSE: 4
   इत्याह 
   स्योनैवैनं सुषदा सुशेवा भूत्वा विशति नैनं हिनस्ति 
   ब्रह्मवादिनो वदन्ति 
   सहस्रं सहस्रतम्यन्वेती3 सहस्रतमीं सहस्रा3मिति 
   यत् प्राचीमुत्सृजेत् सहस्रं सहस्रतम्यन्वियात् 
   तत् सहस्रमप्रज्ञात्रम् । 
   सुवर्गं लोकं न प्र जानीयात् 
   प्रतीचीमुत् सृजति 
   तां सहस्रमनु पर्यावर्तते 
   सा प्रजानती 
   सुवर्गं लोकमेति 
   यजमानमभ्य् उत् सृजति 
   क्षिप्रे सहस्रम् प्र जायते । 
   उत्तमा नीयते प्रथमा देवान् गच्छति ॥ 
7.1.8 अनुवाक 8 आत्रेयचतूरात्राभिधानम् VERSE: 1
   अत्रिरददाद् और्वाय प्रजाम् पुत्रकामाय 
   स रिरिचानोऽमन्यत निर्वीर्यः शिथिलो यातयामा 
   स एतं चतूरात्रमपश्यत् 
   तमाहरत् 
   तेनायजत 
   ततो वै तस्य चत्वारो वीरा आजायन्त सुहोता सूद्गाता स्वध्वर्युः सुसभेयः । 
   य एवं विद्वांश्चतूरात्रेण यजत आस्य चत्वारो वीरा जायन्ते सुहोता सूद्गाता स्वध्वर्युः सुसभेयः । 
   ये चतुर्विंशाः पवमाना ब्रह्मवर्चसं तत्  
VERSE: 2
   य उद्यन्त स्तोमाः श्रीः सा । 
   अत्रिं श्रद्धादेवं यजमानं चत्वारि वीर्याणि नोपानमन् तेज इन्द्रियम् ब्रह्मवर्चसमन्नाद्यम् । 
   स एतांश्चतुरश्चतुष्टोमान्त् सोमानपश्यत् 
   तानाहरत् तैरयजत 
   तेज एव प्रथमेनावारुन्द्धेन्द्रियं द्वितीयेन ब्रह्मवर्चसं तृतीयेनान्नाद्यं चतुर्थेन 
   य एवं विद्वांश्चतुरश्चतुष्टोमान्त् सोमानाहरति तैर्यजते तेज एव प्रथमेनाव रुन्द्ध इन्द्रियं द्वितीयेन ब्रह्मवर्चसं तृतीयेनान्नाद्यं चतुर्थेन 
   यामेवात्रिर् ऋद्धिमार्ध्नोत् तामेव यजमाना ऋध्नोति ॥ 
7.1.9 अनुवाक 9 जामदग्न्यचतूरात्राभिधानम् VERSE: 1
   जमदग्निः पुष्टिकामश्चतूरात्रेणायजत 
   स एतान् पोषां अपुष्यत् 
   तस्मात् पलितौ जामदग्नियौ न सं जानाते 
   एतान् एव पोषान् पुष्यति य एवं विद्वांश्चतूरात्रेण यजते 
   पुरोडाशिन्य उपसदो भवन्ति 
   पशवो वै पुरोडाशः 
   पशून् एवाव रुन्द्धे । 
   अन्नं वै पुरोडाशः । 
   अन्नमेवाव रुन्द्धे । 
   अन्नादः पशुमान् भवति य एवं विद्वांश्चतूरात्रेण यजते ॥ 
7.1.10 अनुवाक 10 पञ्चरात्राभिधानम् VERSE: 1
   संवत्सरो वा इदमेक आसीत् 
   सोऽकामयत । 
   ऋतून्त् सृजेयेति 
   स एतम् पञ्चरात्रमपश्यत् 
   तमाहरत् तेनायजत 
   ततो वै स ऋतूनसृजत 
   य एवं विद्वान् पञ्चरात्रेण यजते प्रैव जायते 
   त ऋतवः सृष्टा न व्यावर्तन्त 
   त एतम् पञ्चरात्रमपश्यन् 
   तमाऽहरन् 
   तेनायजन्त 
  ततो वै ते व्यावर्तन्त  
VERSE: 2
   य एवं विद्वान् पञ्चरात्रेण यजते वि पाप्मना भ्रातृव्येणाऽऽ वर्तते 
   सार्वसेनिः शौचेयोऽकामयत 
   पशुमान्त् स्यामिति 
   स एतम् पञ्चरात्रमाहरत् 
   तेनायजत 
   ततो वै स सहस्रम् पशून् प्राप्नोत् । 
   य एवं विद्वान् पञ्चरात्रेण यजते प्र सहस्रम् पशूनाप्नोति 
   बबरः प्रावाहणिरकामयत 
   वाचः प्रवदिता स्यामिति 
   स एतम् पञ्चरात्रमा ॥ 
VERSE: 3
   अहरत् 
   तेनायजत 
   ततो वै स वाचः प्रवदिताऽभवत् । 
   य एवं विद्वान् पञ्चरात्रेण यजते प्रवदितैव वाचो भवति । 
   अथो एनं वाचस् पतिरित्याहुः । 
   अनाप्तश्चतूरात्रोऽतिरिक्तः षड्रात्रोऽथ वा एष सम्प्रति यज्ञो यत् पञ्चरात्रः । 
   य एवं विद्वान् पञ्चरात्रेण यजते सम्प्रत्येव यज्ञेन यजते 
   पञ्चरात्रो भवति 
   पञ्च वा ऋतवः संवत्सरः 
VERSE: 4
   ऋतुष्वेव सम्वत्सरे प्रति तिष्ठति । 
   अथो पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्द्धे 
   त्रिवृदग्निष्टोमो भवति 
   तेज एवाव रुन्द्धे 
   पञ्चदशो भवति । 
   इन्द्रियमेवाव रुन्द्धे 
   सप्तदशो भवति । 
   अन्नाद्यस्यावरुद्ध्यै । 
   अथो प्रैव तेन जायते 
   पञ्चविंशोऽग्निष्टोमो भवति प्रजापतेराप्त्यै 
   महाव्रतवानन्नाद्यस्यावरुद्ध्यै 
   विश्वजित् सर्वपृष्ठोऽतिरात्रो भवति 
   सर्वस्याभिजित्यै ॥ 
7.1.11 अनुवाक 11 अश्वमेधमन्त्रकथनम् VERSE: 1 देवस्य त्वा सवितुः प्रसवेऽश्विनोर् बाहुभ्याम् पूष्णो हस्ताभ्यामा ददे । इमामगृभ्णन् रशनाम् ऋतस्य पूर्व आयुषि विदथेषु कव्या । तया देवाः सुतमा बभूवुर् ऋतस्य सामन्त् सरमारपन्ती ॥ अभिधा असि भुवनमसि यन्तासि धर्तासि सोऽग्निं वैश्वानरं सप्रथसं गच्छ स्वाहाकृतः पृथिव्यां यन्ता राड् यन्ताऽसि यमनो धर्ताऽसि धरुणः कृष्यै त्वा क्षेमाय त्वा रय्यै त्वा पोषाय त्वा पृथिव्यै त्वाऽन्तरिक्षाय त्वा दिवे त्वा सते त्वाऽसते त्वाऽद्भ्यस् त्वौषधीभ्यस् त्वा विश्वेभ्यस् त्वा भूतेभ्यः ॥
7.1.12 अनुवाक 12 अश्वमेधमन्त्रकथनम् VERSE: 1 विभूर् मात्रा प्रभूः पित्राऽश्वोऽसि हयोऽस्यत्योऽसि नरोऽस्यर्वाऽसि सप्तिरसि वाज्यसि वृषाऽसि नृमणा असि ययुर् नामास्यादित्यानाम् पत्वान्विहि । अग्नये स्वाहा स्वाहेन्द्राग्निभ्यां स्वाहा प्रजापतये स्वाहा विश्वेभ्यो देवेभ्यः स्वाहा सर्वाभ्यो देवेताभ्यः । इह धृतिः स्वाहेह विधृतिः स्वाहेह रन्तिः स्वाहेह रमतिः स्वाहा भूरसि भुवे त्वा भव्याय त्वा भविष्यते त्वा विश्वेभ्यस् त्वा भूतेभ्यः । देवा आशापाला एतं देवेभ्योऽश्वम् मेधाय प्रोक्षितं गोपायत ॥
7.1.13 अनुवाक 13 अश्वमेधमन्त्रकथनम् VERSE: 1
   आयनाय स्वाहा 
   प्रायणाय स्वाहा । 
   उद्द्रावाय स्वाहा । 
   उद्द्रुताय स्वाहा 
   शूकाराय स्वाहा 
   शूकृताय स्वाहा 
   पलायिताय स्वाहा । 
   आपलायिताय स्वाहा । 
   आवल्गते स्वाहा 
   परावल्गते स्वाहा । 
   आयते स्वाहा 
   प्रयते स्वाहा 
   सर्वस्मै स्वाहा ॥ 
7.1.14 अनुवाक 14 अश्वमेधमन्त्रकथनम् VERSE: 1
   अग्नये स्वाहा 
   सोमाय स्वाहा 
   वायवे स्वाहा । 
   अपाम् मोदाय स्वाहा 
   सवित्रे स्वाहा 
   सरस्वत्यै स्वाहा । 
   इन्द्राय स्वाहा 
   बृहस्पतये स्वाहा 
   मित्राय स्वाहा 
   वरुणाय स्वाहा 
  सर्वस्मै स्वाहा ॥ 
7.1.15 अनुवाक 15 अश्वमेधमन्त्रकथनम् VERSE: 1
   पृथिव्यै स्वाहा । 
   अन्तरिक्षाय स्वाहा 
   दिवे स्वाहा 
   सूर्याय स्वाहा 
   चन्द्रमसे स्वाहा 
   नक्षत्रेभ्यः स्वाहा 
   प्राच्यै दिशे स्वाहा 
   दक्षिणायै दिशे स्वाहा 
   प्रतीच्यै दिशे स्वाहा । 
   उदीच्यै दिशे स्वाहा । 
  ऊर्ध्वायै दिशे स्वाहा 
   दिग्भ्यः स्वाहा । 
   अवान्तरदिशाभ्यः स्वाहा 
   समाभ्यः स्वाहा 
   शरद्भ्यः स्वाहा । 
  अहोरात्रेभ्यः स्वाहा । 
   अर्धमासेभ्यः स्वाहा 
   मासेभ्यः स्वाहा । 
   ऋतुभ्यः स्वाहा 
   संवत्सराय स्वाहा 
  सर्वस्मै स्वाहा ॥ 
7.1.16 अनुवाक 16 अश्वमेधमन्त्रकथनम् VERSE: 1
   अग्नये स्वाहा 
   सोमाय स्वाहा 
   सवित्रे स्वाहा 
   सरस्वत्यै स्वाहा 
   पूष्णे स्वाहा 
   बृहस्पतये स्वाहा । 
   अपाम् मोदाय स्वाहा 
   वायवे स्वाहा 
   मित्राय स्वाहा 
   वरुणाय स्वाहा 
   सर्वस्मै स्वाहा ॥ 
7.1.17 अनुवाक 17 अश्वमेधमन्त्रकथनम् VERSE: 1
   पृथिव्यै स्वाहा । 
   अन्तरिक्षाय स्वाहा 
   दिवे स्वाहा । 
   अग्नये स्वाहा 
   सोमाय स्वाहा 
   सूर्याय स्वाहा 
   चन्द्रमसे स्वाहा । 
   अह्ने स्वाहा 
   रात्रियै स्वाहा । 
  ऋजवे स्वाहा 
  साधवे स्वाहा 
   सुक्षित्यै स्वाहा 
   क्षुधे स्वाहा । 
   आशितिम्ने स्वाहा 
   रोगाय स्वाहा 
   हिमाय स्वाहा 
  शीताय स्वाहा । 
  आतपाय स्वाहा । 
  अरण्याय स्वाहा 
  सुवर्गाय स्वाहा 
  लोकाय स्वाहा 
  सर्वस्मै स्वाहा ॥ 
7.1.18 अनुवाक 18 अश्वमेधमन्त्रकथनम् VERSE: 1 भुवो देवानां कर्मणाऽपसर्तस्य पथ्याऽसि वसुभिर् देवेभिर् देवतया गायत्रेण त्वा छन्दसा युनज्मि वसन्तेन त्वर्तुना हविषा दीक्षयामि रुद्रेभिर् देवेभिर् देवतया त्रैष्टुभेन त्वा छन्दसा युनज्मि ग्रीष्मेण त्वर्तुना हविषा दीक्षयामि । आदित्येभिर् देवेभिर् देवतया जागतेन त्वा छन्दसा युनज्मि वर्षाभिर् त्वर्तुना हविषा दीक्षयामि विश्वेभिर् देवेभिर् देवतयाऽऽनुष्टुभेन त्वा छन्दसा युनज्मि ॥
VERSE: 2
   शरदा त्वर्तुना हविषा दीक्षयामि । 
अङ्गिरोभिर् देवेभिर् देवतया पाङ्क्तेन त्वा छन्दसा युनज्मि हेमन्तशिशिराभ्यां त्वर्तुना हविषा दीक्षयामि । आऽहं दीक्षामरुहम् ऋतस्य पत्नीं गायत्रेण छन्दसा ब्रह्मणा चर्तं सत्येऽधां सत्यम् ऋतेऽधाम् ॥ महीमू षु सुत्रामाणमिह धृतिः स्वाहा । इह विधृतिः स्वाहा । इह रन्तिः स्वाहा । इह रमतिः स्वाहा ॥
7.1.19 अनुवाक 19 अश्वमेधमन्त्रकथनम् VERSE: 1
   ईंकाराय स्वाहा । 
   ईंकृताय स्वाहा 
   क्रन्दते स्वाहा । 
   अवक्रन्दते स्वाहा 
   प्रोथते स्वाहा 
   प्रप्रोथते स्वाहा 
   गन्धाय स्वाहा 
   घ्राताय स्वाहा 
   प्राणाय स्वाहा 
   व्यानाय स्वाहा । 
   अपानाय स्वाहा 
   संदीयमानाय स्वाहा 
   संदिताय स्वाहा 
   विचृत्यमानाय स्वाहा 
   विचृत्ताय स्वाहा 
   पलायिष्यमाणाय स्वाहा 
   पलायिताय स्वाहा । 
   उपरंस्यते स्वाहा । 
   उपरताय स्वाहा 
   निवेक्ष्यते स्वाहा 
   निविशमानाय स्वाहा 
   निविष्टाय स्वाहा 
   निषत्स्यते स्वाहा 
   निषीदते स्वाहा 
   निषण्णाय स्वाहा  
VERSE: 2
   आसिष्यते स्वाहा । 
   आसीनाय स्वाहा । 
   आसिताय स्वाहा 
   निपत्स्यते स्वाहा 
   निपद्यमानाय स्वाहा 
   निपन्नाय स्वाहा 
   शयिष्यते स्वाहा 
   शयानाय स्वाहा 
   शयिताय स्वाहा 
   सम्मीलिष्यते स्वाहा 
1 सम्मीलते स्वाहा 2 सम्मीलिताय स्वाहा 3 स्वप्स्यते स्वाहा 4 स्वपते स्वाहा 5 सुप्ताय स्वाहा 6 प्रभोत्स्यते स्वाहा 7 प्रबुध्यमानाय स्वाहा 8 प्रबुद्धाय स्वाहा 9 जागरिष्यते स्वाहा 0 जाग्रते स्वाहा 1 जागरिताय स्वाहा 2 शुश्रूषमाणाय स्वाहा 3 शृण्वते स्वाहा 4 श्रुताय स्वाहा 5 वीक्षिष्यते स्वाहा
VERSE: 3
   वीक्षमाणाय स्वाहा 
   वीक्षिताय स्वाहा 
   संहास्यते स्वाहा 
   स्माजिहानाय स्वाहा । 
   उज्जिहानाय स्वाहा 
   विवर्त्स्यते स्वाहा 
   विवर्तमानाय स्वाहा 
   विवृत्ताय स्वाहा । 
   उत्थास्यते स्वाहा । 
   उत्तिष्ठते स्वाहा । 
   उत्थिताय स्वाहा 
   विधविष्यते स्वाहा 
   विधून्वानाय स्वाहा 
   विधूताय स्वाहा । 
  उत्क्रंस्यते स्वाहा । 
   उत्क्रामते स्वाहा । 
   उत्क्रान्ताय स्वाहा 
   चंक्रमिष्यते स्वाहा 
   चंक्रम्यमाणाय स्वाहा 
   चंक्रमिताय स्वाहा 
   कण्डूयिष्यते स्वाहा 
   कण्डूयमानाय स्वाहा 
   कण्डूयिताय स्वाहा 
   निकषिष्यते स्वाहा 
   निकषमाणाय स्वाहा 
   निकषिताय स्वाहा 
  यदत्ति तस्मै स्वाहा 
  यत् पिबति तस्मै स्वाहा 
   यन् मेहति तस्मै स्वाहा 
   यच् छकृत् करोति तस्मै स्वाहा 
   रेतसे स्वाहा 
   प्रजाभ्यः स्वाहा 
   प्रजननाय स्वाहा 
   सर्वस्मै स्वाहा ॥ 
7.1.20 अनुवाक 20 अश्वमेधमन्त्रकथनम् VERSE: 1 अग्नये स्वाहा वायवे स्वाहा सूर्याय स्वाहा । ऋतमस्य् ऋतस्यर्तमसि सत्यमसि सत्यस्य सत्यमसि । ऋतस्य पन्था असि देवानां छायामृतस्य नाम तत् सत्यं यत् त्वम् प्रजापतिरसि । अधि यदस्मिन् वाजिनीव शुभः स्पर्धन्ते दिवः सूर्येण विशोऽपो वृणानः पवते कव्यन् पशुं न गोपा इर्यः परिज्मा ॥

7.2 प्रपाठक: 2 7.2.1 अनुवाक 1 षड्रात्रकथनम् VERSE: 1
   साध्या वै देवाः सुवर्गकामा एतं षड्रात्रमपश्यन् 
   तमाहरन् 
   तेनायजन्त 
   ततो वै ते सुवर्गं लोकमायन् 
   य एवं विद्वांसः षड्रात्रमासते सुवर्गमेव लोकं यन्ति 
   देवसत्त्रं वै षड्रात्रः 
   प्रत्यक्षं ह्येतानि पृष्ठानि 
   य एवं विद्वांसः षड्रात्रमासते साक्षादेव देवता अभ्यारोहन्ति 
   षड्रात्रो भवति 
   षड् वा ऋतवः 
   षट् पृष्ठानि  
VERSE: 2
   पृष्ठैरेवर्तूनन्वारोहन्त्य् ऋतुभिः संवत्सरम् । 
   ते संवत्सर एव प्रति तिष्ठन्ति 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकं यन्ति 
   त्रिवृदग्निष्टोमो भवति 
   तेज एवाव रुन्धते 
   पञ्चदशो भवति । 
   इन्द्रियमेवाव रुन्धते 
   सप्तदशः  
VERSE: 3
   भवति । 
   अन्नाद्यस्यावरुद्ध्यै । 
   अथो प्रैव तेन जायन्ते । 
   एकविंशो भवति प्रतिष्ठित्यै । 
   अथो रुचमेवात्मन् दधते 
   त्रिणवो भवति विजित्यै 
   त्रयस्त्रिंशो भवति 
   प्रतिष्ठित्यै 
   सदोहविर्धानिन एतेन षड्रात्रेण यजेरन् । 
   आश्वत्थी हविर्धानं चाग्नीध्रं च भवतस् 
   तद् धि सुवर्ग्यम् । 
   चक्रीवती भवतः 
  सुवर्गस्य लोकस्य समष्ट्यै । 
   उलूखलबुध्नो यूपो भवति 
  प्रतिष्ठित्यै 
   प्राञ्चो यान्ति 
   प्राङ् इव हि सुवर्गः  
VERSE: 4
   लोकः 
   सरस्वत्या यान्ति । 
   एष वै देवयानः पन्थास् 
   तमेवान्वारोहन्ति । 
   आक्रोशन्तो यान्ति । 
   अवर्तिमेवान्यस्मिन् प्रतिषज्य प्रतिष्ठां गच्छन्ति 
   यदा दश शतं कुर्वन्त्यथैकमुत्थानम् । 
   शतायुः पुरुषः शतेन्द्रियः । 
   आयुष्येवेन्द्रिये प्रति तिष्ठन्ति 
   यदा शतं सहस्रं कुर्वन्त्यथैकमुत्थानम् । 
   सहस्रसम्मितो वा असौ लोकः । 
   अमुमेव लोकमभि जयन्ति 
   यदैषाम् प्रमीयेत यदा वा जीयेरन्नथैकमुत्थानम् । 
   तद् धि तीर्थम् ॥ 
7.2.2 अनुवाक 2 सप्तरात्रकथनम् VERSE: 1
   कुसुरुबिन्द औद्दालकिरकामयत 
   पशुमान्त् स्यामिति 
   स एतं सप्तरात्रमाहरत् 
   तेनायजत 
   तेन वै स यावन्तो ग्राम्याः पशवस् तानवारुन्द्ध 
   य एवं विद्वान्त् सप्तरात्रेण यजते यावन्त एव ग्राम्याः पशवस् तान् एवाव रुन्द्धे 
   सप्तरात्रो भवति 
   सप्त ग्राम्याः पशवः सप्तारण्याः सप्त छन्दांसि । 
   उभयस्यावरुद्ध्यै 
   त्रिवृदग्निष्टोमो भवति 
   तेजः  
VERSE: 2
   एवाव रुन्द्धे 
   पञ्चदशो भवति । 
   इन्द्रियमेवाव रुन्द्धे 
   सप्तदशो भवति । 
   अन्नाद्यस्यावरुद्ध्यै । 
   अथो प्रैव तेन जायते । 
   एकविंशो भवति 
   प्रतिष्ठित्यै । 
   अथो रुचमेवात्मन् धत्ते 
   त्रिणवो भवति 
   विजित्यै 
   पञ्चविंशोऽग्निष्टोमो भवति प्रजापतेराप्त्यै 
   महाव्रतवानन्नाद्यस्यावरुद्ध्यै 
   विश्वजित् सर्वपृष्ठोऽतिरात्रो भवति 
   सर्वस्याभिजित्यै 
   यत् प्रत्यक्षम् पूर्वेष्वहःसु पृष्ठान्य् उपेयुः प्रत्यक्षम्  
VERSE: 3
   विश्वजिति यथा दुग्धामुपसीदत्येवमुत्तममहः स्यात् । 
   नैकरात्रश्चन स्यात् । 
   बृहद्रथन्तरे पूर्वेष्वहःसूप यन्ति । 
   इयं वाव रथंतरमसौ बृहत् । 
   आभ्यामेव न यन्त्यथो अनयोरेव प्रति तिष्ठन्ति 
   यत् प्रत्यक्षं विश्वजिति पृष्ठान्य् उपयन्ति यथा प्रत्तां दुहे तादृग् एव तत् ॥ 
7.2.3 अनुवाक 3 अष्टरात्रकथनम् VERSE: 1
   बृहस्पतिरकामयत 
   ब्रह्मवर्चसी स्यामिति 
   स एतमष्टरात्रमपश्यत् 
   तमाहरत् 
   तेनायजत 
   ततो वै स ब्रह्मवर्चस्यभवत् । 
   य एवं विद्वानष्टरात्रेण यजते ब्रह्मवर्चस्येव भवति । 
   अष्टरात्रो भवति । 
   अष्टाक्षरा गायत्री 
   गायत्री ब्रह्मवर्चसम् । 
   गायत्रियैव ब्रह्मवर्चसमव रुन्द्धे । 
  अष्टरात्रो भवति 
3 चतस्रो वै दिशः । 4 चतस्रोऽवान्तरदिशाः । 5 दिग्भ्य एव ब्रह्मवर्चसमव रुन्द्धे ॥
VERSE: 2
   त्रिवृदग्निष्टोमो भवति 
   तेज एवाव रुन्द्धे 
   पञ्चदशो भवति । 
   इन्द्रियमेवाव रुन्द्धे 
   सप्तदशो भवत्यन्नाद्यस्यावरुद्ध्यै । 
   अथो प्रैव तेन जायते । 
   एकविंशो भवति 
   प्रतिष्ठित्यै । 
   अथो रुचमेवात्मन् धत्ते 
   त्रिणवो भवति 
   विजित्यै 
   त्रयस्त्रिंशो भवति 
   प्रतिष्ठित्यै 
   पञ्चविंशोऽग्निष्टोमो भवति प्रजापतेराप्त्यै 
   महाव्रतवानन्नाद्यस्यावरुद्ध्यै 
   विश्वजित् सर्वपृष्ठोऽतिरात्रो भवति 
   सर्वस्याभिजित्यै ॥ 
7.2.4 अनुवाक 4 नवरात्रकथनम् VERSE: 1
   प्रजापतिः प्रजा असृजत 
   ताः सृष्टाः क्षुधं न्यायन् । 
   स एतं नवरात्रमपश्यत् 
   तमाहरत् 
   तेनायजत 
   ततो वै प्रजाभ्योऽकल्पत 
   यर्हि प्रजाः क्षुधं निगच्छेयुस् तर्हि नवरात्रेण यजेत । 
   इमे हि वा एतासां लोका अक्लृप्ता अथैताः क्षुधं नि गच्छन्ति । 
   इमान् एवाभ्यो लोकान् कल्पयति 
   तान् कल्पमानान् प्रजाभ्योऽनु कल्पते 
   कल्पन्ते  
VERSE: 2
   अस्मा इमे लोका ऊर्जम् प्रजासु दधाति 
   त्रिरात्रेणैवेमं लोकं कल्पयति त्रिरात्त्रेणान्तरिक्षं त्रिरात्रेणामुं लोकम् । 
   यथा गुणे गुणमन्वस्यत्येवमेव तल् लोके लोकमन्वस्यति धृत्या अशिथिलम्भावाय 
   ज्योतिर् गौरायुरिति ज्ञाता स्तोमा भवन्ति । 
   इयं वाव ज्योतिरन्तरिक्षं गौरसावायुः । 
   एष्वेव लोकेषु प्रति तिष्ठन्ति 
   ज्ञात्रं प्रजानां  
VERSE: 3
   गच्छति 
   नवरात्रो भवति । 
   अभिपूर्वमेवास्मिन् तेजो दधाति 
   यो ज्योगामयावी स्यात् स नवरात्रेण यजेत 
   प्राणा हि वा एतस्याधृताः । 
   अथैतस्य ज्योग् आमयति प्राणान् एवास्मिन् दाधार । 
   उत यदीतासुर् भवति जीवत्येव ॥ 
7.2.5 अनुवाक 5 दशरात्रकथनम् VERSE: 1
   प्रजापतिरकामयत 
   प्र जायेयेति 
   स एतं दशहोतारमपश्यत् 
   तमजुहोत् 
   तेन दशरात्रमसृजत 
   तेन दशरात्रेण प्राजायत 
   दशरात्राय दीक्षिष्यमाणो दशहोतारं जुहुयात् । 
   दशहोत्रैव दशरात्रं सृजते 
   तेन दशरात्रेण प्र जायते 
   वैराजो वा एष यज्ञो यद् दशरात्रः । 
   य एवं विद्वान् दशरात्रेण यजते विराजमेव गच्छति 
   प्राजापत्यो वा एष यज्ञो यद् दशरात्रः ॥ 
VERSE: 2
   य एवं विद्वान् दशरात्रेण यजते प्रैव जायते । 
   इन्द्रो वै सदृङ् देवताभिरासीत् 
   स न व्यावृतमगच्छत् 
   स प्रजापतिमुपाधावत् 
   तस्मा एतं दशरात्रम् प्रायच्छत् 
   तमाहरत् 
   तेनायजत 
   ततो वै सोऽन्याभिर् देवताभिर् व्यावृतमगच्छत् । 
   य एवं विद्वान् दशरात्रेण यजते व्यावृतमेव पाप्मना भ्रातृव्येण गच्छति 
  त्रिककुद् वै  
VERSE: 3
   एष यज्ञो यद् दशरात्रः 
   ककुत् पञ्चदशः ककुदेकविंशः ककुत् त्रयस्त्रिंशः । 
   य एवं विद्वान् दशरात्रेण यजते त्रिककुदेव समानानाम् भवति 
   यजमानः पञ्चदशो यजमान एकविंशो यजमानस् त्रयस्त्रिंशः पुर इतराः  
   अभिचर्यमाणो दशरात्रेण यजेत 
   देवपुरा एव पर्यूहते 
   तस्य न कुतश्चनोपाव्याधो भवति 
   नैनमभिचरन्त् स्तृणुते 
   देवासुराः संयत्ता आसन् 
   ते देवा एताः  
VERSE: 4
   देवपुरा अपश्यन् यद् दशरात्रस् 
   ताः पर्यौहन्त 
   तेषां न कुतश्चनोपाव्याधोऽभवत् 
   ततो देवा अभवन् पराऽसुराः । 
   यो भ्रातृव्यवान्त् स्यात् स दशरात्रेण यजेत 
   देवपुरा एव पर्यूहते 
   तस्य न कुतश्चनोपाव्याधो भवति 
   भवत्यात्मना परास्य भ्रातृव्यो भवति 
   स्तोम स्तोमस्योपस्तिर् भवति 
   भ्रातृव्यमेवोपस्तिं कुरुते 
   जामि वै  
VERSE: 5
   एतत् कुर्वन्ति यज् ज्यायांसं स्तोममुपेत्य कनीयांसमुपयन्ति 
   यदग्निष्टोमसामान्यवस्ताच् च परस्ताच् च भवन्त्यजामित्वाय 
   त्रिवृदग्निष्टोमोऽग्निष्टुदाग्नेयीषु भवति 
   तेज एवाव रुन्द्धे 
   पञ्चदश उक्थ्य ऐन्द्रीषु । 
   इन्द्रियमेवाव रुन्द्धे 
   त्रिवृदग्निष्टोमो वैश्वदेवीषु 
   पुष्टिमेवाव रुन्द्धे 
   सप्तदशोऽग्निष्टोमः प्राजापत्यासु तीव्रसोमः । 
   अन्नाद्यस्यावरुद्ध्यै । 
   अथो प्रैव तेन जायते ॥ 
VERSE: 6
   एकविंश उक्थ्यः सौरीषु प्रतिष्ठित्यै । 
   अथो रुचमेवात्मन् धत्ते 
   सप्तदशोऽग्निष्टोमः प्राजापत्यासूपहव्यः । 
   उपहवमेव गच्छति 
   त्रिणवावग्निष्टोमावभित ऐन्द्रीषु 
   विजित्यै 
   त्रयस्त्रिंश उक्थ्यो वैश्वदेवीषु 
   प्रतिष्ठित्यै 
   विश्वजित् सर्वपृष्ठोऽतिरात्रो भवति 
   सर्वस्याभिजित्यै ॥ 
7.2.6 अनुवाक 6 एकादशरात्रकथनम् VERSE: 1
   ऋतवो वै प्रजाकामाः प्रजां नाविन्दन्त 
   तेऽकामयन्त 
   प्रजां सृजेमहि प्रजामव रुन्धीमहि प्रजां विन्देमहि प्रजावन्तः स्यामेति 
   त एतमेकादशरात्रमपश्यन् 
   तमाहरन् 
   तेनायजन्त 
   ततो वै ते प्रजामसृजन्त प्रजामवारुन्धत प्रजामविन्दन्त प्रजावन्तोऽभवन् 
   त ऋतवोऽभवन् 
   तदार्तवानामार्तवत्वम् 
   ऋतूनां वा एते पुत्रास् 
  तस्मात्  
VERSE: 2
   आर्तवा उच्यन्ते 
   य एवं विद्वांस एकादशरात्रमासते प्रजामेव सृजन्ते प्रजामव रुन्धते प्रजां विन्दन्ते प्रजावन्तो भवन्ति 
   ज्योतिरतिरात्रो भवति 
   ज्योतिरेव पुरस्ताद् दधते 
   सुवर्गस्य लोकस्यानुख्यात्यै 
   पृष्ठ्यः षडहो भवति 
   षड् वा ऋतवः षट् पृष्ठानि 
   पृष्ठैरेवर्तूनन्वारोहन्त्य् ऋतुभिः संवत्सरम् । 
   ते संवत्सर एव प्रति तिष्ठन्ति 
   चतुर्विंशो भवति 
   चतुर्विंशत्यक्षरा गायत्री  
VERSE: 3
   गायत्रम् ब्रह्मवर्चसम् । 
   गायत्रियामेव ब्रह्मवर्चसे प्रति तिष्ठन्ति 
   चतुश्चत्वारिंशो भवति 
   चतुष्चत्वारिंशदक्षरा  त्रिष्टुग्  
   इन्द्रियं  त्रिष्टुप्  
   त्रिष्टुभ्येवेन्द्रिये प्रति तिष्ठन्ति । 
   अष्टाचत्वारिंशो भवति । 
   अष्टाचत्वारिंशदक्षरा जगती 
   जागताः पशवः । 
   जगत्यामेव पशुषु प्रति तिष्ठन्ति । 
   एकादशरात्रो भवति 
   पञ्च वा ऋतव आर्तवाः पञ्च । 
   ऋतुष्वेवाऽऽर्तवेषु संवत्सरे प्रतिष्ठाय प्रजामव रुन्धते । 
   अतिरात्रावभितो भवतः 
   प्रजायै परिगृहीत्यै ॥ 
7.2.7 अनुवाक 7 द्वादशरात्रकथनम् VERSE: 1
   ऐन्द्रवायवाग्रान् गृह्णीयाद् यः कामयेत 
   यथापूर्वम् प्रजाः कल्पेरन्न् इति 
   यज्ञस्य वै क्लृप्तिमनु प्रजाः कल्पन्ते यज्ञस्याक्लृप्तिमनु न कल्पन्ते 
   यथापूर्वमेव प्रजाः कल्पयति 
   न ज्यायांसं कनीयानति क्रामति । 
   ऐन्द्रवायवाग्रान् गृह्णीयादामयाविनः 
   प्राणेन वा एष व्यृध्यते यस्याऽऽमयति 
   प्राण ऐन्द्रवायवः 
   प्राणेनैवैनं समर्धयति 
   मैत्रावरुणाग्रान् गृह्णीरन् येषां दीक्षितानाम् प्रमीयेत । 
VERSE: 2
   प्राणापानाभ्यां वा एते व्यृध्यन्ते येषां दीक्षितानाम् प्रमीयते 
   प्राणापानौ मित्रावरुणौ 
   प्राणापानावेव मुखतः परि हरन्ते । 
   आश्विनाग्रान् गृह्णीताऽऽनुजावरः । 
   अश्विनौ वै देवानामानुजावरौ पश्चेवाग्रम् पर्य् ऐताम् 
   अश्विनावेतस्या देवता य आनुजावरस् 
   तावेवैनमग्रम् परि णयतः 
   शुक्राग्रान् गृह्णीत गतश्रीः प्रतिष्ठाकामः । 
   असौ वा आदित्यः शुक्र एषोऽन्तः । 
   अन्तम् मनुष्यः  
VERSE: 3
   श्रियै गत्त्वा नि वर्तते । 
   अन्तादेवान्तमा रभते 
   न ततः पापीयान् भवति 
   मन्थ्यग्रान् गृह्णीताभिचरन् । 
   आर्तपात्रं वा एतद् यन् मन्थिपात्रम् 
   मृत्युनैवैनं ग्राहयति 
   ताजग् आर्तिमार्छति । 
   आग्रयणाग्रान् गृह्णीत यस्य पिता पितामहः पुण्यः स्यादथ तन् न प्राप्नुयात् । 
   वाचा वा एष इन्द्रियेण व्यृध्यते यस्य पिता पितामहः पुण्यः  
VERSE: 4
   भवत्यथ तन् न प्राप्नोति । 
   उर इवैतद् यज्ञस्य वाग् इव यदाग्रयणः । 
   वाचैवैनमिन्द्रियेण समर्धयति 
   न ततः पापीयान् भवति । 
   उक्थ्याग्रान् गृह्णीताभिचर्यमाणः 
   सर्वेषां वा एतत् पात्राणामिन्द्रियं यदुक्थ्यपात्रम् । 
   सर्वेणैवैनमिन्द्रियेणाति प्र युङ्क्ते 
   सरस्वत्यभि नो नेषि वस्य इति पुरोरुचं कुर्यात् । 
   वाग् वै  
VERSE: 5
   सरस्वती वाचैवैनमति प्र युङ्क्ते 
   मा त्वत् क्षेत्राण्यरणानि गन्मेत्याह 
   मृत्योर् वै क्षेत्राण्यरणानि 
   तेनैव मृत्योः क्षेत्राणि न गच्छति 
   पूर्णान् ग्रहान् गृह्णीयादामयाविनः 
   प्राणान् वा एतस्य शुग् ऋच्छति यस्यामयति 
   प्राणा ग्रहाः 
   प्राणान् एवास्य शुचो मुञ्चति । 
   उत यदीतासुर् भवति जीवत्येव 
   पूर्णान् ग्रहान् गृह्णीयाद् यर्हि पर्जन्यो न वर्षेत् 
   प्राणान् वा एतर्हि प्रजानां शुग् ऋच्छति यर्हि पर्जन्यो न वर्षति
   प्राणा ग्रहाः 
   प्राणान् एव प्रजानां शुचो मुञ्चति 
   ताजक् प्र वर्षति ॥ 
7.2.8 अनुवाक 8 द्वादशरात्रकथनम् VERSE: 1
   गायत्रो वा ऐन्द्रवायवः । 
   गायत्रम् प्रायणीयमहर् । 
   तस्मात् प्रायणीयेऽहन्न् ऐन्द्रवायवो गृह्यते 
   स्व एवैनमायतने गृह्णाति 
   त्रैष्टुभो वै शुक्रस् 
   त्रैष्टुभम् द्वितीयमहर् । 
   तस्माद् द्वितीयेऽहञ् छुक्रो गृह्यते 
   स्व एवैनमायतने गृह्णाति 
   जागतो वा आग्रयणः । 
   जागतं तृतीयमहर् । 
   तस्मात् तृतीयेऽहन्नाग्रयणो गृह्यते 
  स्व एवैनमायतने गृह्णाति । 
   एतद् वै  
VERSE: 2
   यज्ञमापद् यच् छन्दांस्याप्नोति 
   यदाग्रयणः श्वो गृह्यते यत्रैव यज्ञमदृशन् तत एवैनम् पुनः प्र युङ्क्ते 
   जगन्मुखो वै द्वितीयस् त्रिरात्रः । 
   जागत आग्रयणः । 
   यच् चतुर्थेऽहन्नाग्रयणो गृह्यते स्व एवैनमायतने गृह्णाति । 
   अथो स्वमेव छन्दोऽनु पर्यावर्तन्ते 
   राथंतरो वा ऐन्द्रवायवः । 
   राथंतरम् पञ्चममहर् । 
   तस्मात् पञ्चमेऽहन्  
VERSE: 3
   ऐन्द्रवायवो गृह्यते 
   स्व एवैनमायतने गृह्णाति 
   बार्हतो वै शुक्रः । 
   बार्हतं षष्ठमहर् । 
   तस्मात् षष्ठेऽहञ् छुक्रो गृह्यते 
   स्व एवैनमायतने गृह्णाति । 
   एतद् वै द्वितीयं यज्ञमापद् यच् छन्दांस्याप्नोति 
   यच् छुक्रः श्वो गृह्यते यत्रैव यज्ञमदृशन् तत एवैनम् पुनः प्र युङ्क्ते 
   त्रिष्टुङ्मुखो वै तृतीयस् त्रिरात्रस् 
   त्रैष्टुभः  
VERSE: 4
   शुक्रः । 
   यत् सप्तमेऽहञ् छुक्रो गृह्यते स्व एवैनमायतने गृह्णाति । 
   अथो स्वमेव छन्दोऽनु पर्यावर्तन्ते 
   वाग् वा आग्रयणः । 
   वाग् अष्टममहर् । 
   तस्मादष्टमेऽहन्नाग्रयणो गृह्यते 
   स्व एवैनमायतने गृह्णाति 
   प्राणो वा ऐन्द्रवायवः 
   प्राणो नवममहर् । 
   तस्मान् नवमेऽहन्न् ऐन्द्रवायवो गृह्यते 
   स्व एवैनमायतने गृह्णाति । 
   एतत्  
VERSE: 5
   वै तृतीयं यज्ञमापद् यच् छन्दांस्याप्नोति 
   यदैन्द्रवायवः श्वो गृह्यते यत्रैव यज्ञमदृशन् तत एवैनम् पुनः प्र युङ्क्ते । 
   अथो स्वमेव छन्दोऽनु पर्यावर्तन्ते 
   पथो वा एतेऽध्यपथेन यन्ति येऽन्येनैन्द्रवायवात् प्रतिपद्यन्ते । 
   अन्तः खलु वा एष यज्ञस्य यद् दशममहर् 
   दशमेऽहन्न् ऐन्द्रवायवो गृह्यते 
   यज्ञस्य  
VERSE: 6
   एवान्तं गत्वा पथात् पन्थामपि यन्ति । 
   अथो यथा वहीयसा प्रतिसारं वहन्ति तादृग् एव तत् । 
   छन्दांस्यन्योऽन्यस्य लोकमभ्यध्यायन् 
   तान्येतेनैव देवा व्यवाहयन् । 
   ऐन्द्रवायवस्य वा एतदायतनं यच् चतुर्थमहर् । 
   तस्मिन्नाग्रयणो गृह्यते 
   तस्मादाग्रयणस्यायतने नवमेऽहन्न् ऐन्द्रवायवो गृह्यते 
   शुक्रस्य वा एतदायतनं यत् पञ्चमम्  
VERSE: 7
   अहर् । 
   तस्मिन्न् ऐन्द्रवायवो गृह्यते 
   तस्मादैन्द्रवायवस्याऽऽयतने सप्तमेऽहञ् छुक्रो गृह्यते । 
   आग्रयणस्य वा एतदायतनं यत् षष्ठमहर् । 
   तस्मिञ् छुक्रो गृह्यते 
   तस्माच् छुक्रस्यायतनेऽष्टमेऽहन्नाग्रयणो गृह्यते 
   छन्दांस्येव तद् वि वाहयति 
   प्र वस्यसो विवाहमाप्नोति य एवं वेद । 
   अथो देवताभ्य एव यज्ञे संविदं दधाति 
   तस्माद् इदमन्योऽन्यस्मै दधाति ॥ 
7.2.9 अनुवाक 9 द्वादशरात्रकथनम् VERSE: 1
   प्रजापतिरकामयत 
   प्र जायेयेति 
   स एतं द्वादशरात्रमपश्यत् 
   तमाहरत् 
   तेनायजत 
   ततो वै स प्राजायत 
   यः कामयेत 
   प्र जायेयेति 
   स द्वादशरात्रेण यजेत 
   प्रैव जायते 
  ब्रह्मवादिनो वदन्ति । 
   अग्निष्टोमप्रायणा यज्ञा अथ कस्मादतिरात्रः पूर्वः प्र युज्यत इति 
   चक्षुषी वा एते यज्ञस्य यदतिरात्रौ कनीनिके अग्निष्टोमौ 
   यत्  
VERSE: 2
   अग्निष्टोमं पूर्वम् प्रयुञ्जीरन् बहिर्धा कनीनिके दध्युस् 
   तस्मादतिरात्रः पूर्वः प्र युज्यते 
   चक्षुषी एव यज्ञे धित्वा मध्यतः कनीनिके प्रति दधति 
   यो वै गायत्रीं ज्योतिःपक्षां वेद ज्योतिषा भासा सुवर्गं लोकमेति 
   यावग्निष्टोमौ तौ पक्षौ 
   येऽन्तरेऽष्टावुक्थ्याः स आत्मा । 
   एषा वै गायत्री ज्योतिःपक्षा 
   य एवं वेद ज्योतिषा भासा सुवर्गं लोकम्  
VERSE: 3
   एति 
   प्रजापतिर्वा एष द्वादशधा विहितो यद् द्वादशरात्रः । 
   यावतिरात्रौ तौ पक्षौ 
   येऽन्तरेऽष्टावुक्थ्याः स आत्मा 
   प्रजापतिर्वावैष सन्त् सद् ध वै सत्त्रेण स्पृणोति 
   प्राणा वै सत् 
   प्राणान् एव स्पृणोति 
   सर्वासां वा एते प्रजानाम् प्राणैरासते ये सत्त्रमासते 
   तस्मात् पृच्छन्ति 
   किमेते सत्त्रिण इति 
  प्रियः प्रजानामुत्थितो भवति य एवं वेद ॥ 
7.2.10 अनुवाक 10 द्वादशरात्रकथनम् VERSE: 1
   न वा एषोऽन्यतोवैश्वानरः सुवर्गाय लोकाय प्राभवत् । 
   ऊर्ध्वो ह वा एष आतत आसीत् 
   ते देवा एतं वैश्वानरम् पर्यौहन्त् सुवर्गस्य लोकस्य प्रभूत्यै । 
   ऋतवो वा एतेन प्रजापतिमयाजयन् 
   तेष्वार्ध्नोदधि तत्  
   ऋध्नोति ह वा ऋत्विक्षु य एवं विद्वान् द्वादशाहेन यजते 
   तेऽस्मिन्न् ऐच्छन्त 
   स रसमह वसन्ताय प्रायच्छत्  
VERSE: 2
   यवं ग्रीष्मायौषधीर्वर्षाभ्यो व्रीहीञ् छरदे माषतिलौ हेमन्तशिशिराभ्याम् । 
   तेनेन्द्रम् प्रजापतिरयाजयत् 
   ततो वा इन्द्र इन्द्रोऽभवत् 
   तस्मादाहुः । 
   आनुजावरस्य यज्ञ इति 
   स ह्येतेनाग्रेऽयजत । 
   एष ह वै कुणपमत्ति यः सत्त्रे प्रतिगृह्णाति पुरुषकुणपमश्वकुणपम् । 
   गौर्वा अन्नम् । 
   येन पात्रेणान्नम् बिभ्रति यत् तन् न निर्णेनिजति ततोऽधि  
VERSE: 3
   मलं जायते । 
   एक एव यजेत । 
   एको हि प्रजापतिरार्ध्नोत् । 
   द्वादश रात्रीर् दीक्षितः स्यात् । 
   द्वादश मासाः संवत्सरः 
   संवत्सरः प्रजापतिः 
   प्रजापतिर्  वावैष  
   एष ह त्वै जायते यस् तपसोऽधि जायते 
   चतुर्धा वा एतास् तिस्रस्तिस्रो रात्रयो यद् द्वादशोपसदः । 
   याः प्रथमा यज्ञं ताभिः सम् भरति 
   या द्वितीया यज्ञं ताभिरा रभते  
VERSE: 4
   यास् तृतीयाः पात्राणि ताभिर् निर्णेनिक्ते 
   याश्चतुर्थीरपि ताभिरात्मानमन्तरतः शुन्धते 
   यो वा अस्य पशुमत्ति मांसं सोऽत्ति 
   यः पुरोडाशम् मस्तिष्कं  स
   यः परिवापम् पुरीषं  स  
   य आज्यम् मज्जानं  स 
   यः सोमं स्वेदं सः । 
   अपि ह वा अस्य शीर्षण्या निष्पदः प्रति गृह्णाति यो द्वादशाहे प्रतिगृह्णाति 
   तस्माद् द्वादशाहेन न याज्यम् पाप्मनो व्यावृत्त्यै ॥ 
7.2.11 अनुवाक 11 अश्वमेधमन्त्रकथनम् VERSE: 1
   एकस्मै स्वाहा 
   द्वाभ्यां स्वाहा 
   त्रिभ्यः स्वाहा 
   चतुर्भ्यः स्वाहा 
   पञ्चभ्यः स्वाहा 
   षड्भ्यः स्वाहा 
   सप्तभ्यः स्वाहा । 
   अष्टाभ्यः स्वाहा 
   नवभ्यः स्वाहा 
   दशभ्यः स्वाहा । 
   एकादशभ्यः स्वाहा 
  द्वादशभ्यः स्वाहा 
   त्रयोदशभ्यः स्वाहा 
  चतुर्दशभ्यः स्वाहा 
  पञ्चदशभ्यः स्वाहा 
   षोडशभ्यः स्वाहा 
  सप्तदशभ्यः स्वाहा । 
   अष्टादशभ्यः स्वाहा । 
  एकान्न विंशत्यै स्वाहा 
   नवविंशत्यै स्वाहा । 
  एकान्न चत्वारिंशते स्वाहा 
   नवचत्वारिंशते स्वाहा । 
   एकान्न षष्ट्यै स्वाहा 
   नवषष्ट्यै स्वाहा । 
   एकान्नाशीत्यै स्वाहा 
   नवाशीत्यै स्वाहा । 
   एकान्न शताय स्वाहा 
   शताय स्वाहा 
  द्वाभ्यां शताभ्यां स्वाहा 
   सर्वस्मै स्वाहा ॥ 
7.2.12 अनुवाक 12 अश्वमेधगतमन्त्रकथनम् VERSE: 1
   एकस्मै स्वाहा 
   त्रिभ्यः स्वाहा 
   पञ्चभ्यः स्वाहा 
   सप्तभ्यः स्वाहा 
   नवभ्यः स्वाहा । 
   एकादशभ्यः स्वाहा 
   त्रयोदशभ्यः स्वाहा 
   पञ्चदशभ्यः स्वाहा 
   सप्तदशभ्यः स्वाहा । 
   एकान्न विंशत्यै स्वाहा 
   नवविंशत्यै स्वाहा । 
   एकान्न चत्वारिंशते स्वाहा 
   नवचत्वारिंशते स्वाहा । 
   एकान्न षष्ट्यै स्वाहा 
   नवषष्ट्यै स्वाहा । 
   एकान्नाशीत्यै स्वाहा 
   नवाशीत्यै स्वाहा । 
   एकान्न शताय स्वाहा 
   शताय स्वाहा 
  सर्वस्मै स्वाहा ॥ 
7.2.13 अनुवाक 13 अश्वमेधगतमन्त्रकथनम् VERSE: 1
   द्वाभ्यां स्वाहा 
   चतुर्भ्यः स्वाहा 
   षड्भ्यः स्वाहा । 
   अष्टाभ्यः स्वाहा 
   दशभ्यः स्वाहा 
   द्वादशभ्यः स्वाहा 
   चतुर्दशभ्यः स्वाहा 
   षोडशभ्यः स्वाहा । 
   अष्टादशभ्यः स्वाहा 
   विंशत्यै स्वाहा । 
  अष्टानवत्यै स्वाहा 
  शताय स्वाहा 
  सर्वस्मै स्वाहा ॥ 
7.2.14 अनुवाक 14 अश्वमेधगतमन्त्रकथनम् VERSE: 1
   त्रिभ्यः स्वाहा 
   पञ्चभ्यः स्वाहा 
   सप्तभ्यः स्वाहा 
   नवभ्यः स्वाहा । 
   एकादशभ्यः स्वाहा 
   त्रयोदशभ्यः स्वाहा 
   पञ्चदशभ्यः स्वाहा 
   सप्तदशभ्यः स्वाहा । 
   एकान्न विंशत्यै स्वाहा 
   नवविंशत्यै स्वाहा । 
   एकान्न चत्वारिंशते स्वाहा 
   नवचत्वारिंशते स्वाहा । 
   एकान्न षष्ट्यै स्वाहा 
  नवषष्ट्यै स्वाहा । 
   एकान्नाशीत्यै स्वाहा 
   नवाशीत्यै स्वाहा । 
   एकान्न शताय स्वाहा 
   शताय स्वाहा 
   सर्वस्मै स्वाहा ॥ 
7.2.15 अनुवाक 15 अश्वमेधगतमन्त्रकथनम् VERSE: 1
   चतुर्भ्यः स्वाहा । 
   अष्टाभ्यः स्वाहा 
   द्वादशभ्यः स्वाहा 
   षोडशभ्यः स्वाहा 
   विंशत्यै स्वाहा 
   षण्णवत्यै स्वाहा 
   शताय स्वाहा 
   सर्वस्मै स्वाहा ॥ 
7.2.16 अनुवाक 16 अश्वमेधगतमन्त्रकथनम् VERSE: 1
   पञ्चभ्यः स्वाहा 
   दशभ्यः स्वाहा 
   पञ्चदशभ्यः स्वाहा 
   विंशत्यै स्वाहा 
   पञ्चनवत्यै स्वाहा 
   शताय स्वाहा 
   सर्वस्मै स्वाहा ॥ 
7.2.17 अनुवाक 17 अश्वमेधगतमन्त्रकथनम् VERSE: 1
   दशभ्यः स्वाहा 
   विंशत्यै स्वाहा 
   त्रिंशते स्वाहा 
   चत्वारिंशते स्वाहा 
   पञ्चाशते स्वाहा 
   षष्ट्यै स्वाहा 
   सप्तत्यै स्वाहा । 
   अशीत्यै स्वाहा 
   नवत्यै स्वाहा 
   शताय स्वाहा 
   सर्वस्मै स्वाहा ॥ 
7.2.18 अनुवाक 18 अश्वमेधगतमन्त्रकथनम् VERSE: 1
   विंशत्यै स्वाहा 
   चत्वारिंशते स्वाहा 
   षष्ट्यै स्वाहा । 
   अशीत्यै स्वाहा 
   शताय स्वाहा 
   सर्वस्मै स्वाहा ॥ 
7.2.19अनुवाक 19 अश्वमेधगतमन्त्रकथनम् VERSE: 1
   पञ्चाशते स्वाहा 
   शताय स्वाहा 
   द्वाभ्यां शताभ्यां स्वाहा 
   त्रिभ्यः शतेभ्यः स्वाहा 
   चतुर्भ्यः शतेभ्यः स्वाहा 
   पञ्चभ्यः शतेभ्यः स्वाहा 
   षड्भ्यः शतेभ्यः स्वाहा 
   सप्तभ्यः शतेभ्यः स्वाहा । 
   अष्टाभ्यः शतेभ्यः स्वाहा 
   नवभ्यः शतेभ्यः स्वाहा 
   सहस्राय स्वाहा 
   सर्वस्मै स्वाहा ॥ 
7.2.20 अनुवाक 20 अश्वमेधगतमन्त्रकथनम् VERSE: 1
   शताय स्वाहा 
   सहस्राय स्वाहा । 
   अयुताय स्वाहा 
   नियुताय स्वाहा 
   प्रयुताय स्वाहा । 
   अर्बुदाय स्वाहा 
   न्यर्बुदाय स्वाहा 
   समुद्राय स्वाहा 
   मध्याय स्वाहा । 
   अन्ताय स्वाहा 
   परार्धाय स्वाहा । 
  उषसे स्वाहा 
  व्युष्ट्यै स्वाहा । 
   उदेष्यते स्वाहा । 
   उद्यते स्वाहा । 
  उदिताय स्वाहा 
  सुवर्गाय स्वाहा 
  लोकाय स्वाहा 
   सर्वस्मै स्वाहा ॥ 

7.3 प्रपाठक: 3 7.3.1 अनुवाक 1 पूर्वोक्तद्वादशाहशेष विशेषकथनम् VERSE: 1
   प्रजवं वा एतेन यन्ति यद् दशममहर् । 
   पापावहीयं वा एतेन भवन्ति यद् दशममहर् 
   यो वै प्रजवं यतामपथेन प्रतिपद्यते य स्थाणुं हन्ति यो भ्रेषं न्येति स हीयते 
   स यो वै दशमेऽहन्नविवाक्य उपहन्यते स हीयते 
   तस्मै य उपहताय व्याह तमेवान्वारभ्य समश्नुते । 
   अथ यो व्याह सः  
VERSE: 2
   हीयते 
   तस्माद् दशमेऽहन्नविवाक्य उपहताय न व्युच्यम् 
   अथो खल्वाहुर् 
   यज्ञस्य वै समृद्धेन देवाः सुवर्गं लोकमायन् यज्ञस्य व्यृद्धेनासुरान् पराऽभावयन्न् इति 
   यत् खलु वै यज्ञस्य समृद्धं तद् यजमानस्य यद् व्यृद्धं तद् भ्रातृव्यस्य 
   स यो वै दशमेऽहन्नविवाक्य उपहन्यते स एवाति रेचयति 
   ते ये बाह्या दृशीकवः  
VERSE: 3
   स्युस् ते वि ब्रूयुः । 
   यदि तत्र न विन्देयुरन्तःसदसाद् व्युच्यम् । 
   तद् व्युच्यमेव । 
   अथ वा एतत् सर्पराज्ञिया ऋग्भिः स्तुवन्ति । 
   इयं वै सर्पतो राज्ञी 
   यद् वा अस्यां किं चार्चन्ति यदानृचुस् तेनेयं सर्पराज्ञी
   ते यदेव किं च वाचाऽऽनृचुर्यदतोऽध्यर्चितारः  
VERSE: 4
   तदुभयमाप्त्वाऽवरुध्योत् तिष्ठामेति 
   ताभिर् मनसा स्तुवते 
   न वा इमामश्वरथो नाश्वतरीरथः सद्यः पर्याप्तुमर्हति 
   मनो वा इमां सद्यः पर्याप्तुमर्हति मनः परिभवितुम् 
   अथ ब्रह्म वदन्ति 
   परिमिता वा ऋचः परिमितानि सामानि परिमितानि यजूंष्यथैतस्यैवान्तो नास्ति यद् ब्रह्म 
   तत् प्रतिगृणत आ चक्षीत 
   स प्रतिगरः ॥ 
अनुवाक 2 अहीनद्वादशाहकथनम् VERSE: 1
   ब्रह्मवादिनो वदन्ति 
   किं द्वादशाहस्य प्रथमेनाह्नर्त्विजां यजमानो वृङ्क्त इति 
   तेज इन्द्रियमिति 
   किं द्वितीयेनेति 
   प्राणानन्नाद्यमिति 
   किं तृतीयेनेति 
   त्रीन् इमाँल्लोकान् इति 
   किं चतुर्थेनेति 
   चतुष्पदः पशून् इति 
   किम् पञ्चमेनेति 
   पञ्चाक्षराम् पङ्क्तिमिति 
  किं षष्ठेनेति 
  षड् ऋतून् इति 
  किं सप्तमेनेति 
  सप्तपदां शक्वरीमिति 
VERSE: 2
   किमष्टमेनेति । 
   अष्टाक्षरां गायत्रीमिति 
   किं नवमेनेति 
   त्रिवृतं स्तोममिति 
   किं दशमेनेति 
   दशाक्षरां विराजमिति 
   किमेकादशेनेति । 
   एकादशाक्षरां त्रिष्टुभमिति 
   किं द्वादशेनेति 
   द्वादशाक्षरां जगतीमिति । 
  एतावद् वा अस्ति यावदेतत् । 
   यावदेवास्ति तदेषां वृङ्क्ते ॥ 
7.3.3 अनुवाक 3 त्रयोदशरात्रकथनम् VERSE: 1
   एष वा आप्तो द्वादशाहो यत् त्रयोदशरात्रः 
   समानं ह्येतदहर्यत् प्रायणीयश्चोदयनीयश्च 
   त्र्यतिरात्रो भवति 
   त्रय इमे लोकाः । 
   एषां लोकानामाप्त्यै 
   प्राणो वै प्रथमोऽतिरात्रो व्यानो द्वितीयोऽपानस् तृतीयः 
   प्राणापानोदानेष्वेवान्नाद्ये प्रति तिष्ठन्ति सर्वमायुर्यन्ति य एवं विद्वांसस् त्रयोदशरात्रमासते 
   तदाहुः । 
   वाग् वा एषा वितता  
VERSE: 2
   यद् द्वादशाहस् 
   तां वि छिन्द्युर्यन् मध्येऽतिरात्रं कुर्युरुपदासुका गृहपतेर्वाक् स्यात् । 
   उपरिष्टाच् छन्दोमानाम् महाव्रतं कुर्वन्ति संततामेव वाचमव रुन्द्धेऽनुपदासुका गृहपतेर्वाग् भवति 
   पशवो वै छन्दोमा अन्नम् महाव्रतम् । 
   यदुपरिष्टाच् छन्दोमानाम् महाव्रतं कुर्वन्ति पशुषु चैवान्नाद्ये च प्रति तिष्ठन्ति ॥ 
7.3.4 अनुवाक 4 चतुर्दशरात्रकथनम् VERSE: 1
   आदित्या अकामयन्त । 
   उभयोर् लोकयोर् ऋध्नुयामेति 
   त एतं चतुर्दशरात्रमपश्यन् 
   तमाहरन् 
   तेनायजन्त 
   ततो वै त उभयोर् लोकयोरार्ध्नुवन्नस्मिंश्चामुष्मिंश्च 
   य एवं विद्वांसश्चतुर्दशरात्रमासत उभयोरेव लोकयोर् ऋध्नुवन्त्यस्मिंश्चामुष्मिंश्च 
   चतुर्दशरात्रो भवति 
   सप्त ग्राम्या ओषधयः सप्तारण्या उभयीषामवरुद्ध्यै 
   यत् पराचीनानि पृष्ठानि  
VERSE: 2
   भवन्त्यमुमेव तैर् लोकमभि जयन्ति 
   यत् प्रतीचीनानि पृष्ठानि भवन्तीममेव तैर् लोकमभि जयन्ति 
   त्रयस्त्रिंशौ मध्यत स्तोमौ भवतः साम्राज्यमेव गच्छन्ति । 
   अधिराजौ भवतोऽधिराजा एव समानानाम् भवन्ति । 
   अतिरात्रावभितो भवतः 
   परिगृहीत्यै ॥ 
7.3.5 अनुवाक 5 अन्यच्चतुर्दशरात्रकथनम् VERSE: 1
   प्रजापतिः सुवर्गं लोकम् ऐत् 
   तं देवा अन्वायन् 
   तानादित्याश्च पशवश्चान्वायन् 
   ते देवा अब्रुवन् 
   यान् पशून् उपाजीविष्म त इमेऽन्वाग्मन्न् इति 
   तेभ्य एतं चतुर्दशरात्रम् प्रत्यौहन् 
   त आदित्याः पृष्ठैः सुवर्गं लोकमारोहन् त्र्यहाभ्यामस्मिम्̐ लोके पशून् प्रत्यौहन् 
   पृष्ठैरादित्या अमुष्मिम्̐ लोक आर्ध्नुवन् त्र्यहाभ्यामस्मिन्  
VERSE: 2
   लोके पशवः । 
   य एवं विद्वांसश्चतुर्दशरात्रमासत उभयोरेव लोकयोर् ऋध्नुवन्त्यस्मिंश्चामुष्मिंश्च 
   पृष्ठैरेवामुष्मिम्̐ लोक ऋध्नुवन्ति त्र्यहाभ्यामस्मिम्̐ लोके 
   ज्योतिर् गौरायुरिति त्र्यहो भवति । 
   इयं वाव ज्योतिरन्तरिक्षं गौरसावायुः । 
   इमान् एव लोकानभ्यारोहन्ति 
   यदन्यतः पृष्ठानि स्युर्विविवधं स्यात् । 
   मध्ये पृष्ठानि भवन्ति सविवधत्वाय ॥ 
VERSE: 3
   ओजो वै वीर्यम् पृष्ठानि । 
   ओज एव वीर्यम् मध्यतो दधते 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकं यन्ति 
   पराञ्चो वा एते सुवर्गं लोकमभ्यारोहन्ति ये पराचीनानि पृष्ठान्य् उपयन्ति 
   प्रत्यञ् त्र्यहो भवति प्रत्यवरूढ्या अथो प्रतिष्ठित्यै । 
   उभयोर् लोकयोर् ऋद्ध्वोत् तिष्ठन्ति 
   चतुर्दशैताः । 
   तासां या दश दशाक्षरा विराड् अन्नं विराड् विराजैवान्नाद्यमव रुन्धते 
   याश्चतस्रश्चतस्रो दिशो दिक्ष्वेव प्रति तिष्ठन्ति । 
   अतिरात्रावभितो भवतः परिगृहीत्यै ॥ 
7.3.6 अनुवाक 6 पञ्चदशरात्रकथनम् VERSE: 1
   इन्द्रो वै सदृङ् देवताभिरासीत् 
   स न व्यावृतमगच्छत् 
   स प्रजापतिमुपाधावत् 
   तस्मा एतम् पञ्चदशरात्रम् प्रायच्छत् 
   तमाहरत् 
   तेनायजत 
   ततो वै सोऽन्याभिर् देवताभिर् व्यावृतमगच्छत् । 
   य एवं विद्वांसः पञ्चदशरात्रमासते व्यावृतमेव पाप्मना भ्रातृव्येण गच्छन्ति 
   ज्योतिर् गौरायुरिति त्र्यहो भवति । 
   इयं वाव ज्योतिरन्तरिक्षम्  
VERSE: 2
   गौरसावायुः । 
   एष्वेव लोकेषु प्रति तिष्ठन्ति । 
   असत्त्रं वा एतद् यदच्छन्दोमम् । 
   यच् छन्दोमा भवन्ति तेन सत्त्रम् । 
   देवता एव पृष्ठैरव रुन्धते पशूञ् छन्दोमैः । 
   ओजस्येव वीर्ये पशुषु प्रति तिष्ठन्ति 
   पञ्चदशरात्रो भवति 
   पञ्चदशो वज्रः । 
   वज्रमेव भ्रातृव्येभ्यः प्र हरन्ति । 
   अतिरात्रावभितो भवतः । 
   इन्द्रियस्य परिगृहीत्यै ॥ 
7.3.7 अनुवाक 7 द्वितीयपञ्चदशरात्रकथनम् VERSE: 1
   इन्द्रो वै शिथिल इवाप्रतिष्ठित आसीत् 
   सोऽसुरेभ्योऽबिभेत् 
   स प्रजापतिमुपाधावत् 
   तस्मा एतम् पञ्चदशरात्रं वज्रम् प्रायच्छत् 
   तेनासुरान् पराभाव्य विजित्य श्रियमगच्छत् । 
   अग्निष्टुता पाप्मानं निरदहत पञ्चदशरात्रेणौजो बलमिन्द्रियं वीर्यमात्मन्नधत्त 
   य एवं विद्वांसः पञ्चदशरात्रमासते भ्रातृव्यान् एव पराभाव्य विजित्य श्रियं गच्छन्ति । 
   अग्निष्टुता पाप्मानं निः  
VERSE: 2
   दहन्ते पञ्चदशरात्रेणौजो बलमिन्द्रियं वीर्यमात्मन् दधते । 
   एता एव पशव्याः 
   पञ्चदश वा अर्धमासस्य रात्रयः । 
   अर्धमासशः संवत्सर आप्यते 
   संवत्सरम् पशवोऽनु प्र जायन्ते 
   तस्मात् पशव्याः । 
   एता एव सुवर्ग्याः 
   पञ्चदश वा अर्धमासस्य रात्रयः । 
   अर्धमासशः संवत्सर आप्यते 
   संवत्सरः सुवर्गो लोकस् 
   तस्माद् सुवर्ग्याः । 
  ज्योतिर् गौरायुरिति त्र्यहो भवति । 
   इयं वाव ज्योतिरन्तरिक्षम्  
VERSE: 3
   गौरसावायुः । 
   इमान् एव लोकानभ्यारोहन्ति 
   यदन्यतः पृष्ठानि स्युर्विविवधं स्यात् । 
   मध्ये पृष्ठानि भवन्ति सविवधत्वाय । 
   ओजो वै वीर्यम् पृष्ठानि । 
   ओज एव वीर्यम् मध्यतो दधते 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकम्  
VERSE: 4
   यन्ति 
   पराञ्चो वा एते सुवर्गं लोकमभ्यारोहन्ति ये पराचीनानि पृष्ठान्य् उपयन्ति 
   प्रत्यञ् त्र्यहो भवति प्रत्यवरूढ्या अथो प्रतिष्ठित्यै । 
   उभयोर् लोकयोर् ऋद्ध्वोत् तिष्ठन्ति 
   पञ्चदशैतास् 
   तासां या दश दशाक्षरा विराड् अन्नं विराड् विराजैवान्नाद्यमव रुन्धते 
   याः पञ्च पञ्च दिशः दिक्ष्वेव प्रति तिष्ठन्ति । 
   अतिरात्रावभितो भवतः । 
   इन्द्रियस्य वीर्यस्य प्रजायै पशूनाम् परिगृहीत्यै ॥ 
7.3.8 अनुवाक 8 सप्तदशरात्रकथनम् VERSE: 1
   प्रजापतिरकामयत । 
   अन्नादः स्यामिति 
   स एतं सप्तदशरात्रमपश्यत् 
   तमाहरत् 
   तेनायजत 
   ततो वै सोऽन्नादोऽभवत् । 
   य एवं विद्वांसः सप्तदशरात्रमासतेऽन्नादा एव भवन्ति 
   पञ्चाहो भवति 
   पञ्च वा ऋतवः संवत्सरः । 
  ऋतुष्वेव संवत्सरे प्रति तिष्ठन्ति । 
  अथो पञ्चाक्षरा पङ्क्तिः 
   पाङ्क्तो यज्ञः । 
  यज्ञमेवाव रुन्धते । 
   असत्त्रं वा एतत्  
VERSE: 2
   यदच्छन्दोमम् । 
   यच् छन्दोमा भवन्ति तेन सत्त्रम् । 
   देवता एव पृष्ठैरव रुन्धते पशूञ् छन्दोमैः । 
   ओजस्येव वीर्ये पशुषु प्रति तिष्ठन्ति 
   सप्तदशरात्रो भवति 
   सप्तदशः प्रजापतिः 
   प्रजापतेराप्त्यै । 
   अतिरात्रावभितो भवतः । 
   अन्नाद्यस्य परिगृहीत्यै ॥ 
7.3.9 अनुवाक 9 विंशतिरात्रकथनम् VERSE: 1
   सा विराड् विक्रम्यातिष्ठद् ब्रह्मणा देवेष्वन्नेनासुरेषु 
   ते देवा अकामयन्त । 
   उभयं सं वृञ्जीमहि ब्रह्म चान्नं चेति 
   त एता विंशतिं रात्रीरपश्यन् 
   ततो वै त उभयं समवृञ्जत ब्रह्म चान्नं च ब्रह्मवर्चसिनोऽन्नादा अभवन् 
   य एवं विद्वांस एता आसत उभयमेव सं वृञ्जते ब्रह्म चान्नं च । 
VERSE: 2
   ब्रह्मवर्चसिनोऽन्नादा भवन्ति 
   द्वे वा एते विराजौ 
   तयोरेव नाना प्रति तिष्ठन्ति 
   विंशो वै पुरुषो दश हस्त्या अङ्गुलयो दश पद्याः । 
   यावान् एव पुरुषस् तमाप्त्वोत् तिष्ठन्ति 
   ज्योतिर् गौरायुरिति त्र्यहा भवन्ति । 
   इयं वाव ज्योतिरन्तरिक्षं गौरसावायुः । 
   इमान् एव लोकानभ्यारोहन्ति । 
   अभिपूर्वं त्र्यहा भवन्ति । 
   अभिपूर्वमेव सुवर्गम्  
VERSE: 3
   लोकमभ्यारोहन्ति 
   यदन्यतः पृष्ठानि 
   मध्ये पृष्ठानि भवन्ति सविवधत्वाय ॥ 
   ओजो वै वीर्यम् पृष्ठानि । 
   ओज एव वीर्यम् मध्यतो दधते 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकं यन्ति 
  पराञ्चो वा एते सुवर्गं लोकमभ्यारोहन्ति ये पराचीनानि पृष्ठान्य् उपयन्ति 
   प्रत्यञ् त्र्यहो भवति प्रत्यवरूढ्या अथो प्रतिष्ठित्यै । 
   उभयोर् लोकयोर् ऋद्ध्वोत् तिष्ठन्ति । 
   अतिरात्रावभितो भवतः । 
  ब्रह्मवर्चसस्यान्नाद्यस्य परि गृहीत्यै ॥ 
7.3.10 अनुवाक 10 एकविंशतिरात्रकथनम् VERSE: 1
   असाव आदित्योऽस्मिम्̐ लोक आसीत् 
   तं देवाः पृष्ठैः परिगृह्य सुवर्गं लोकमगमयन् 
   परैरवस्तात् पर्यगृह्णन् दिवाकीर्त्येन सुवर्गे लोके प्रत्यस्थापयन् 
   परैः परस्तात् पर्यगृह्णन् पृष्ठैरुपावारोहन् । 
   स वा असावादित्योऽमुष्मिम्̐ लोके परैरुभयतः परिगृहीतः । 
   यत् पृष्ठानि भवन्ति सुवर्गमेव तैर् लोकं यजमाना यन्ति 
   परैरवस्तात् परि गृह्णन्ति दिवाकीर्त्येन 
VERSE: 2
   सुवर्गे लोके प्रति तिष्ठन्ति 
   परैः परस्तात् परि गृह्णन्ति पृष्ठैरुपावरोहन्ति 
   यत् परे परस्तान् न स्युः पराञ्चः सुवर्गाल् लोकान् निष्पद्येरन् 
   यदवस्तान् न स्युः प्रजा निर् दहेयुः । 
   अभितो दिवाकीर्त्यम् परःसामानो भवन्ति 
   सुवर्ग एवैनाम्̐ लोक उभयतः परि गृह्णन्ति 
   यजमाना वै दिवाकीर्त्यम् । 
   संवत्सरः परःसामानः । 
   अभितो दिवाकीर्त्यम् परःसामानो भवन्ति 
   संवत्सर एवोभयतः  
VERSE: 3
   प्रति तिष्ठन्ति 
   पृष्ठं वै दिवाकीर्त्यम् पार्श्वे परःसामानः । 
   अभितो दिवाकीर्त्यम् परःसामानो भवन्ति 
   तस्मादभितः पृष्ठम् पार्श्वे 
   भूयिष्ठा ग्रहा गृह्यन्ते 
   भूयिष्ठं शस्यते 
   यज्ञस्यैव तन् मध्यतो ग्रन्थिं ग्रथ्नन्त्यविस्रंसाय 
   सप्त गृह्यन्ते 
   सप्त वै शीर्षण्याः प्राणाः 
   प्राणान् एव यजमानेषु दधति 
   यत् पराचीनानि पृष्ठानि भवन्त्यमुमेव तैर् लोकमभ्यारोहन्ति 
   यद् इमं लोकं न  
VERSE: 4
   प्रत्यवरोहेयुरुद् वा माद्येयुर्यजमानाः प्र वा मीयेरन् 
   यत् प्रतीचीनानि पृष्ठानि भवन्ति । 
   इममेव तैर् लोकम् प्रत्यवरोहन्ति । 
   अथो अस्मिन्न् एव लोके प्रति तिष्ठन्त्यनुन्मादाय । 
   इन्द्रो वा अप्रतिष्ठित आसीत् 
   स प्रजापतिमुपाधावत् 
   तस्मा एतमेकविंशतिरात्रम् प्रायच्छत् 
   तमाहरत् 
   तेनायजत 
   ततो वै स प्रत्यतिष्ठत् । 
   ये बहुयाजिनोऽप्रतिष्ठिताः  
VERSE: 5
   स्युस् त एकविंशतिरात्रमासीरन् 
   द्वादश मासाः पञ्चर्तवस् त्रय इमे लोका असावादित्य एकविंशः । 
   एतावन्तो वै देवलोकास् 
   तेष्वेव यथापूर्वम् प्रति तिष्ठन्ति । 
   असावादित्यो न व्यरोचत 
   स प्रजापतिमुपाधावत् 
   तस्मा एतमेकविंशति रात्रम् प्रायच्छत् 
   तमाहरत् 
   तेनायजत 
  ततो वै सोऽरोचत 
   य एवं विद्वांस एकविंशतिरात्रमासते रोचन्त एव । 
   एकविंशतिरात्रो भवति 
   रुग् वा एकविंशः । 
  रुचमेव गच्छन्त्यथो प्रतिष्ठामेव 
   प्रतिष्ठा ह्येकविंशः । 
   अतिरात्रावभितो भवतो ब्रह्मवर्चसस्य परिगृहीत्यै ॥ 
7.3.11 अनुवाक 11 अश्वमेधगतमन्त्रकथनम् VERSE: 1 अर्वाङ् यज्ञः सं क्रामत्वमुष्मादधि मामभि । ऋषीणां यः पुरोहितः । निर्देवं निर्वीरं कृत्वा विष्कन्धं तस्मिन् हीयतां योऽस्मान् द्वेष्टि शरीरं यज्ञशमलं कुसीदं तस्मिन्त् सीदतु योऽस्मान् द्वेष्टि । यज्ञ यज्ञस्य यत् तेजस् तेन सं क्राममामभि । ब्राह्मणान् ऋत्विजो देवान् यज्ञस्य तपसा ते सवाहमा हुवे । इष्टेन पक्व प
VERSE: 2
   ते हुवे सवाहम् । सं ते वृञ्जे सुकृतं सम् प्रजाम् पशून् । 
प्रैषान्त् सामिधेनीराघारावाज्यभागावाश्रुतम् प्रत्याश्रुतमा शृणामि ते । प्रयाजानूयाजान्त् स्विष्टकृतमिडामाशिष आ वृञ्जे सुवः । अग्निनेन्द्रेण सोमेन सरस्वत्या विष्णुना देवताभिः । याज्यानुवाक्याभ्यामुप ते हुवे सवाहं यज्ञमा ददे ते वषट्कृतम् । स्तुतं शस्त्रम् प्रतिगरं ग्रहमिडामाशिषः ।
VERSE: 3
   आ वृञ्जे सुवः । पत्नीसंयाजान् उप ते हुवे सवाहं समिष्टयजुरा ददे तव ॥ 
पशून्त् सुतम् पुरोडाशान्त् सवनान्य् ओत यज्ञम् । देवान्त् सेन्द्रान् उप ते हुवे सवाहमग्निमुखान्त् सोमवतो ये च विश्वे ॥
7.3.12 अनुवाक 12 अश्वमेधगतमन्त्रकथनम् VERSE: 1
   भूतम् भव्यम् भविष्यद् वषट् स्वाहा नमः । 
   ऋक् साम यजुर्वषट् स्वाहा नमः । 
   गायत्री त्रिष्टुब् जगती वषट् स्वाहा नमः 
   पृथिव्यन्तरिक्षं द्यौर्वषट् स्वाहा नमः । 
   अग्निर्वायुः सूर्यो वषट् स्वाहा नमः 
   प्राणो व्यानोऽपानो वषट् स्वाहा नमः । 
   अन्नं कृषिर् वृष्टिर्वषट् स्वाहा नमः 
   पिता पुत्रः पौत्रो वषट् स्वाहा नमः । 
   भूर् भुवः सुवर्वषट् स्वाहा नमः ॥ 
7.3.13 अनुवाक 13 अश्वमेधगतमन्त्रकथनम् VERSE: 1 आ मे गृहा भवन्त्वा प्रजा म आ मा यज्ञो विशतु वीर्यावान् । आपो देवीर्यज्ञिया मा विशन्तु सहस्रस्य मा भूमा मा प्र हासीत् । आ मे ग्रहो भवत्वा पुरोरुक् स्तुतशस्त्रे मा विशतां समीची । आदित्या रुद्रा वसवो मे सदस्याः सहस्रस्य मा भूमा मा प्र हासीत् । आ माग्निष्टोमो विशतूक्थ्यश्चातिरात्रो मा विशत्वापिशर्वरः । तिरोअह्निया मा सुहुता आ विशन्तु सहस्रस्य मा भूमा मा प्र हासीत् ॥
7.3.14 अनुवाक 14 अश्वमेधगतमन्त्रकथनम् VERSE: 1
   अग्निना तपोऽन्वभवत् । 
   वाचा ब्रह्म 
   मणिना रूपाणि । 
   इन्द्रेण देवान् 
   वातेन प्राणान् । 
   सूर्येण द्याम् । 
   चन्द्रमसा नक्षत्राणि 
   यमेन पितॄन् 
   राज्ञा मनुष्यान् 
   फलेन नादेयान् 
   अजगरेण सर्पान् 
   व्याघ्रेणाऽऽरण्यान् पशून् । 
   श्येनेन पतत्रिणः । 
   वृष्णाऽश्वान् 
   ऋषभेण गाः । 
   बस्तेनाजाः । 
  वृष्णिनाऽवीः । 
   व्रीहिणाऽन्नानि 
  यवेनौषधीः । 
  न्यग्रोधेन वनस्पतीन् 
   उदुम्बरेणोर्जम् । 
   गायत्रिया छन्दांसि 
   त्रिवृता स्तोमान् 
   ब्राह्मणेन वाचम् ॥ 
7.3.15 अनुवाक 15 अश्वमेधगतमन्त्रकथनम् VERSE: 1
   स्वाहाऽऽधिमाधीताय स्वाहा स्वाहाऽऽधीतम् 
   मनसे स्वाहा स्वाहा मनः 
   प्रजापतये स्वाहा 
   काय स्वाहा 
   कस्मै स्वाहा 
   कतमस्मै स्वाहा । 
   अदित्यै स्वाहा । 
   अदित्यै मह्यै स्वाहा । 
   अदित्यै सुमृडीकायै स्वाहा 
  सरस्वत्यै स्वाहा 
   सरस्वत्यै बृहत्यै स्वाहा 
   सरस्वत्यै पावकायै स्वाहा 
   पूष्णे स्वाहा 
   पूष्णे प्रपथ्याय स्वाहा 
  पूष्णे नरंधिषाय स्वाहा 
   त्वष्ट्रे स्वाहा 
   त्वष्ट्रे तुरीपाय स्वाहा 
   त्वष्ट्रे पुरुरूपाय स्वाहा 
   विष्णवे स्वाहा 
   विष्णवे निखुर्यपाय स्वाहा 
  विष्णवे निभूयपाय स्वाहा ॥ 
7.3.16 अनुवाक 16 अश्वमेधगतमन्त्रकथनम् VERSE: 1
   दद्भ्यः स्वाहा 
   हनूभ्यां  स्वाहा  
   ओष्ठाभ्यां स्वाहा 
   मुखाय स्वाहा 
   नासिकाभ्यां स्वाहा । 
   अक्षीभ्यां स्वाहा 
   कर्णाभ्यां स्वाहा 
   पार इक्षवोऽवार्येभ्यः पक्ष्मभ्यः स्वाहा । 
   अवार इक्षवः पार्येभ्यः पक्ष्मभ्यः स्वाहा 
   शीर्ष्णे स्वाहा 
   भ्रूभ्यां स्वाहा 
  ललाटाय स्वाहा 
  मूर्ध्ने स्वाहा 
  मस्तिष्काय स्वाहा 
   केशेभ्यः स्वाहा 
  वहाय स्वाहा 
  ग्रीवाभ्यः स्वाहा 
   स्कन्धेभ्यः स्वाहा 
  कीकसाभ्यः स्वाहा 
  पृष्टीभ्यः स्वाहा 
  पाजस्याय स्वाहा 
   पार्श्वाभ्यां स्वाहा  
VERSE: 2
   अंसाभ्यां स्वाहा 
   दोषभ्यां स्वाहा 
   बाहुभ्यां स्वाहा 
   जङ्घाभ्यां स्वाहा 
   श्रोणीभ्यां स्वाहा  
   ऊरुभ्यां स्वाहा  
   अष्ठीवद्भ्यां स्वाहा 
   जङ्घाभ्यां स्वाहा 
   भसदे स्वाहा 
  शिखण्डेभ्यः स्वाहा 
  वालधानाय स्वाहा । 
  आण्डाभ्यां स्वाहा 
  शेपाय स्वाहा 
  रेतसे स्वाहा 
   प्रजाभ्यः स्वाहा 
  प्रजननाय स्वाहा 
  पद्भ्यः स्वाहा 
  शफेभ्यः स्वाहा 
  लोमभ्यः स्वाहा 
  त्वचे स्वाहा 
  लोहिताय स्वाहा 
  मांसाय स्वाहा 
  स्नावभ्यः स्वाहा । 
  अस्थभ्यः स्वाहा 
  मज्जभ्यः स्वाहा । 
  अङ्गेभ्यः स्वाहा । 
  आत्मने स्वाहा 
  सर्वस्मै स्वाहा ॥ 
7.3.17 अनुवाक 17 अश्वमेधगतमन्त्रकथनम् VERSE: 1
   अञ्ज्येताय स्वाहा । 
   अञ्जिसक्थाय स्वाहा 
   शितिपदे स्वाहा 
   शितिककुदे स्वाहा 
   शितिरन्ध्राय स्वाहा 
   शितिपृष्ठाय स्वाहा 
   शित्यंसाय स्वाहा 
   पुष्पकर्णाय स्वाहा 
   शित्योष्ठाय स्वाहा 
   शितिभ्रवे स्वाहा 
  शितिभसदे स्वाहा 
   श्वेतानूकाशाय स्वाहा । 
  अञ्जये स्वाहा 
  ललामाय स्वाहा । 
  असितज्ञवे स्वाहा 
   कृष्णैताय स्वाहा 
  रोहितैताय स्वाहा । 
  अरुणैताय स्वाहा । 
  ईदृशाय स्वाहा 
   कीदृशाय स्वाहा 
 तादृशाय स्वाहा 
   सदृशाय स्वाहा 
   विसदृशाय स्वाहा 
   सुसदृशाय स्वाहा 
  रूपाय स्वाहा 
  सर्वस्मै स्वाहा ॥ 
7.3.18 अनुवाक 18 अश्वमेधगतमन्त्रकथनम् VERSE: 1
   कृष्णाय स्वाहा 
   श्वेताय स्वाहा 
   पिशंगाय स्वाहा 
   सारंगाय स्वाहा । 
   अरुणाय स्वाहा 
   गौराय स्वाहा 
   बभ्रवे स्वाहा 
   नकुलाय स्वाहा 
   रोहिताय स्वाहा 
  शोणाय स्वाहा 
  श्यावाय स्वाहा 
  श्यामाय स्वाहा 
  पाकलाय स्वाहा 
  सुरूपाय स्वाहा । 
  अनुरूपाय स्वाहा 
  विरूपाय स्वाहा 
  सरूपाय स्वाहा 
  प्रतिरूपाय स्वाहा 
  शबलाय स्वाहा 
  कमलाय स्वाहा 
  पृश्नये स्वाहा 
  पृश्निसक्थाय स्वाहा 
  सर्वस्मै स्वाहा ॥ 
7.3.19 अनुवाक 19 अश्वमेधगतमन्त्रकथनम् VERSE: 1
   ओषधीभ्यः स्वाहा 
   मूलेभ्यः स्वाहा 
   तूलेभ्यः स्वाहा 
   काण्डेभ्यः स्वाहा 
   वल्शेभ्यः स्वाहा 
   पुष्पेभ्यः स्वाहा 
   फलेभ्यः स्वाहा 
   गृहीतेभ्यः स्वाहा । 
   अगृहीतेभ्यः स्वाहा । 
  अवपन्नेभ्यः स्वाहा 
  शयानेभ्यः स्वाहा 
  सर्वस्मै स्वाहा ॥ 
7.3.20 अनुवाक 20 अश्वमेधगतमन्त्रकथनम् VERSE: 1
   वनस्पतिभ्यः स्वाहा 
   मूलेभ्यः स्वाहा 
   तूलेभ्यः स्वाहा 
   स्कन्धोभ्यः स्वाहा 
   शाखाभ्यः स्वाहा 
   पर्णेभ्यः स्वाहा 
   पुष्पेभ्यः स्वाहा 
   फलेभ्यः स्वाहा 
   गृहीतेभ्यः स्वाहा । 
  अगृहीतेभ्यः स्वाहा ।
 अवपन्नेभ्यः स्वाहा 
  शयानेभ्यः स्वाहा 
  शिष्टाय स्वाहा । 
  अतिशिष्टाय स्वाहा 
  परिशिष्टाय स्वाहा 
  संशिष्टाय स्वाहा । 
  उच्छिष्टाय स्वाहा 
  रिक्ताय स्वाहा । 
  अरिक्ताय स्वाहा 
  प्ररिक्ताय स्वाहा 
 संरिक्ताय स्वाहा । 
  उद्रिक्ताय स्वाहा 
  सर्वस्मै स्वाहा ॥ 

7.4 प्रपाठक: 4 7.4.1 अनुवाक 1 प्रथमचतुर्विंशरात्रकथनम् VERSE: 1
   बृहस्पतिरकामयत 
   श्रन् मे देवा दधीरन् गच्छेयम् पुरोधामिति 
   स एतं चतुर्विंशतिरात्रमपश्यत् 
   तमाहरत् 
   तेनायजत 
   ततो वै तस्मै श्रद् देवा अदधतागच्छत् पुरोधाम् । 
   य एवं विद्वांसश्चतुर्विंशतिरात्रमासते श्रदेभ्यो मनुष्या दधते गच्छन्ति पुरोधाम् । 
   ज्योतिर् गौरायुरिति त्र्यहा भवन्ति । 
   इयं वाव ज्योतिरन्तरिक्षं गौरसावायुः । 
VERSE: 2
   इमान् एव लोकानभ्यारोहन्ति । 
   अभिपूर्वं त्र्यहा भवन्ति । 
   अभिपूर्वमेव सुवर्गं लोकमभ्यारोहन्ति । 
   असत्त्रं वा एतद् यदच्छन्दोमम् । 
   यच् छन्दोमा भवन्ति तेन सत्त्रम् । 
   देवता एव पृष्ठैरव रुन्धते पशूञ् छन्दोमैः । 
   ओजो वै वीर्यं पृष्ठानि पशवश्छन्दोमाः । 
   ओजस्येव वीर्ये पशुषु प्रति तिष्ठन्ति 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
  आभ्यामेव  
VERSE: 3
   यन्ति 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकं यन्ति 
   चतुर्विंशतिरात्रो भवति 
   चतुर्विंशतिरर्धमासाः संवत्सरः 
   संवत्सरः सुवर्गो लोकः 
   संवत्सर एव सुवर्गे लोके प्रति तिष्ठन्ति । 
   अथो चतुर्विंशत्यक्षरा गायत्री 
   गायत्री ब्रह्मवर्चसम् । 
  गायत्रियैव ब्रह्मवर्चसमव रुन्धते । 
  अतिरात्रावभितो भवतः । 
  ब्रह्मवर्चसस्य परिगृहीत्यै ॥ 
7.4.2 अनुवाक 2 द्वितीय चतुर्विंशरात्रकथनम् VERSE: 1
   यथा वै मनुष्या एवं देवा अग्र आसन् 
   तेऽकामयन्त । 
   अवर्तिम् पाप्मानम् मृत्युमपहत्य दैवीं संसदं गच्छेमेति 
   त एतं चतुर्विंशतिरात्रमपश्यन् 
   तमाहरन् 
   तेनायजन्त 
   ततो वै तेऽवर्तिम् पाप्मानम् मृत्युमपहत्य दैवीं संसदमगच्छन् 
   य एवं विद्वांसश्चतुर्विंशतिरात्रमासतेऽवर्तिमेव पाप्मानमपहत्य श्रियं गच्छन्ति 
  श्रीर् हि मनुष्यस्य  
VERSE: 2
   दैवी संसद् । 
   ज्योतिरतिरात्रो भवति 
   सुवर्गस्य लोकस्यानुख्यात्यै 
   पृष्ठ्यः षडहो भवति 
   षड् वा ऋतवः संवत्सरस् 
   तम् मासा अर्धमासा ऋतवः प्रविश्य दैवीं संसदमगच्छन् 
   य एवं विद्वांसश्चतुर्विंशतिरात्रमासते संवत्सरमेव प्रविश्य वस्यसीं संसदं गच्छन्ति 
   त्रयस् त्रयस्त्रिंशा अवस्ताद् भवन्ति त्रयस् त्रयस्त्रिंशाः परस्तात् 
   त्रयस्त्रिंशैरेवोभवयतोऽवर्तिम् पाप्मानमपहत्य दैवीं संसदम् मध्यतः  
VERSE: 3
   गच्छन्ति 
   पृष्ठानि हि दैवी संसद् । 
   जामि वा एतत् कुर्वन्ति यत् त्रयस् त्रयस्त्रिंशा अन्वञ्चः । 
   मध्येऽनिरुक्तो भवति तेनाजामि । 
   ऊर्ध्वानि पृष्ठानि भवन्त्य् ऊर्ध्वाश्छन्दोमाः । 
   उभाभ्यां रूपाभ्यां सुवर्गं लोकं यन्ति । 
   असत्त्रं वा एतद् यदच्छन्दोमम् । 
   यच् छन्दोमा भवन्ति तेन सत्त्रम् । 
   देवता एव पृष्ठैरव रुन्धते पशूञ् छन्दोमैः । 
  ओजो वै वीर्यम् पृष्ठानि पशवः  
VERSE: 4
   छन्दोमाः । 
   ओजस्येव वीर्ये पशुषु प्रति तिष्ठन्ति 
   त्रयस् त्रयस्त्रिंशा अवस्ताद् भवन्ति त्रयस् त्रयस्त्रिंशाः परस्तान् मध्ये पृष्ठानि । 
   उरो वै त्रयस्त्रिंशा आत्मा पृष्ठानि । 
   आत्मन एव तद् यजमानाः शर्म नह्यन्तेऽनार्त्यै 
   बृहद्रथंतराभ्यां यन्ति । 
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
  ताभ्यामेव  
VERSE: 5
   सुवर्गं लोकं यन्ति 
   पराञ्चो वा एते सुवर्गं लोकमभ्यारोहन्ति ये पराचीनानि पृष्ठान्य् उपयन्ति 
   प्रत्यङ् षडहो भवति प्रत्यवरूढ्या अथो प्रतिष्ठित्यै । 
   उभयोर् लोकयोर् ऋद्ध्वोत् तिष्ठन्ति 
   त्रिवृतोऽधि त्रिवृतमुप यन्ति स्तोमानां सम्पत्त्यै प्रभवाय 
   ज्योतिरग्निष्टोमो भवति । 
   अयं वाव स क्षयः । 
   अस्मादेव तेन क्षयान् न यन्ति 
   चतुर्विंशतिरात्रो भवति 
   चतुर्विंशतिरर्धमासाः संवत्सरः 
   संवत्सरः सुवर्गो लोकः 
   संवत्सर एव सुवर्गे लोके प्रति तिष्ठन्ति । 
   अथो चतुर्विंशत्यक्षरा गायत्री 
   गायत्री ब्रह्मवर्चसम् । 
   गायत्रियैव ब्रह्मवर्चसमव रुन्धते । 
   अतिरात्रावभितो भवतः । 
   ब्रह्मवर्चसस्य परिगृहीत्यै ॥ 
7.4.3 अनुवाक 3 त्रिंशद्रात्रकथनम् VERSE: 1
   ऋक्षा वा इयमलोमकाऽऽसीत् 
   साकामयत । 
   ओषधीभिर्वनस्पतिभिः प्र जायेयेति 
   सैतास् त्रिंशतं रात्रीरपश्यत् 
   ततो वा इयमोषधीभिर्वनस्पतिभिः प्राजायत 
   ये प्रजाकामाः पशुकामाः स्युस् त एता आसीरन् 
   प्रैव जायन्ते प्रजया पशुभिः । 
   इयं वा अक्षुध्यत् 
   सैतां विराजमपश्यत् 
   तामात्मन् धित्वान्नाद्यमवारुन्द्धौषधीः  
VERSE: 2
   वनस्पतीन् प्रजाम् पशून् 
   तेनावर्धत 
   स जेमानम् महिमानमगच्छत् । 
   य एवं विद्वांस एता आसते विराजमेवात्मन् धित्वान्नाद्यमव रुन्धते 
   वर्धन्ते प्रजया पशुभिः । 
   जेमानम् महिमानं गच्छन्ति 
   ज्योतिरतिरात्रो भवति सुवर्गस्य लोकस्यानुख्यात्यै 
   पृष्ठ्यः षडहो भवति 
   षड् वा ऋतवः षट् पृष्ठानि 
   पृष्ठैरेवर्तूनन्वारोहन्त्य् ऋतुभिः संवत्सरम् । 
  ते संवत्सर एव  
VERSE: 3
   प्रति तिष्ठन्ति 
   त्रयस्त्रिंशात् त्रयस्त्रिंशमुप यन्ति यज्ञस्य संतत्यै । 
   अथो प्रजापतिर् वै त्रयस्त्रिंशः प्रजापतिमेवा रभन्ते प्रतिष्ठित्यै 
   त्रिणवो भवति विजित्यै । 
   एकविंशो भवति प्रतिष्ठित्यै । 
   अथो रुचमेवात्मन् दधते 
   त्रिवृदग्निष्टुद् भवति 
   पाप्मानमेव तेन निर् दहन्तेऽथो तेजो वै त्रिवृत् तेज एवात्मन् दधते 
   पञ्चदश इन्द्रस्तोमो भवति । 
  इन्द्रियमेवाव  
VERSE: 4
   रुन्धते 
   सप्तदशो भवति । 
   अन्नाद्यस्यावरुद्ध्यै । 
   अथो प्रैव तेन जायन्ते । 
   एकविंशो भवति 
   प्रतिष्ठित्यै । 
   अथो रुचमेवात्मन् दधते 
   चतुर्विंशो भवति 
   चतुर्विंशतिरर्धमासाः संवत्सरः 
  संवत्सरः सुवर्गो लोकः 
 संवत्सर एव सुवर्गे लोके प्रति तिष्ठन्ति । 
  अथो एष वै विषूवान् 
  विषूवन्तो भवन्ति य एवं विद्वांस एता आसते 
  चतुर्विंशात् पृष्ठान्य् उप यन्ति 
  संवत्सर एव प्रतिष्ठाय ॥ 
VERSE: 5
   देवता अभ्यारोहन्ति 
   त्रयस्त्रिंशात् त्रयस्त्रिंशमुप यन्ति 
   त्रयस्त्रिंशद् वै देवताः । 
   देवतास्वेव प्रति तिष्ठन्ति 
   त्रिणवो भवति । 
   इमे वै लोकास् त्रिणवः । 
   एष्वेव लोकेषु प्रति तिष्ठन्ति 
   द्वावेकविंशौ भवतः 
   प्रतिष्ठित्यै । 
   अथो रुचमेवात्मन् दधते 
  बहवः षोडशिनो भवन्ति 
   तस्माद् बहवः प्रजासु वृषाणः । 
   यदेते स्तोमा व्यतिषक्ता भवन्ति 
  तस्माद् इयमोषधीभिर्वनस्पतिभिर् व्यतिषक्ता ।
VERSE: 6
   व्यतिषज्यन्ते प्रजया पशुभिर्य एवं विद्वांस एता आसते । 
   अक्लृप्ता वा एते सुवर्गं लोकं यन्ति । 
   उच्चावचान् हि स्तोमान् उपयन्ति 
   यदेत ऊर्ध्वाः क्लृप्ता स्तोमा भवन्ति क्लृप्ता एव सुवर्गं लोकं यन्त्य् उभयोरेभ्यो लोकयोः कल्पते 
   त्रिंशदेतास् 
   त्रिंशदक्षरा  विराड्  
   अन्नं  विराड्  
   विराजैवान्नाद्यमव रुन्धते । 
   अतिरात्रावभितो भवतः । 
   अन्नाद्यस्य परिगृहीत्यै ॥ 
7.4.4 अनुवाक 4 द्वात्रिंशद्रात्राभिधानम् VERSE: 1
   प्रजापतिः सुवर्गं लोकम् ऐत् 
   तं देवा येनयेन छन्दसाऽनु प्रायुञ्जत तेन नाऽऽप्नुवन् 
   त एता द्वात्रिंशतं रात्रीरपश्यन् 
    द्वात्रिंशदक्षरानुष्टुग् 
   आनुष्टुभः प्रजापतिः 
   स्वेनैव छन्दसा प्रजापतिमाप्त्वाभ्यारुह्य सुवर्गं लोकमायन् 
   य एवं विद्वांस एता आसते द्वात्रिंशदेताः । 
    द्वात्रिंशदक्षरानुष्टुग् 
   आनुष्टुभः प्रजापतिः 
   स्वेनैव छन्दसा प्रजापतिमाप्त्वा श्रियं गच्छन्ति । 
VERSE: 2
   श्रीर् हि मनुष्यस्य सुवर्गो लोकः । 
   द्वात्रिंशदेताः । 
    द्वात्रिंशदक्षरानुष्टुग् 
   वाग्  अनुष्टुप् 
   सर्वामेव वाचमाप्नुवन्ति 
   सर्वे वाचो वदितारो भवन्ति 
   सर्वे हि श्रियं गच्छन्ति 
   ज्योतिर् गौरायुरिति त्र्यहा भवन्ति । 
   इयं वाव ज्योतिरन्तरिक्षं गौरसावायुरिमान् एव लोकानभ्यारोहन्ति । 
   अभिपूर्वं त्र्यहा भवन्ति । 
   अभिपूर्वमेव सुवर्गं लोकमभ्यारोहन्ति 
   बृहद्रथंतराभ्यां यन्ति । 
VERSE: 3
   इयं वाव रथंतरमसौ बृहत् । 
   आभ्यामेव यन्ति । 
   अथो अनयोरेव प्रति तिष्ठन्ति । 
   एते वै यज्ञस्याञ्जसायनी स्रुती 
   ताभ्यामेव सुवर्गं लोकं यन्ति 
   पराञ्चो वा एते सुवर्गं लोकमभ्यारोहन्ति ये पराचस् त्र्यहान् उपयन्ति 
   प्रत्यङ् त्र्यहो भवति प्रत्यवरूढ्या अथो प्रतिष्ठित्यै । 
   उभयोर् लोकयोर् ऋद्ध्वोत् तिष्ठन्ति 
   द्वात्रिंशदेतास् 
  तासां यास् त्रिंशत् त्रिंशदक्षरा विराड् अन्नं विराड् विराजैवान्नाद्यमव रुन्धते 
   ये द्वे अहोरात्रे एव ते उभाभ्यां रूपाभ्यां सुवर्गं लोकं यन्ति । 
   अतिरात्रावभितो भवतः परिगृहीत्यै ॥ 
7.4.5 अनुवाक 5 त्रयस्त्रिंशद्रात्रकथनम् VERSE: 1
   द्वे वाव देवसत्त्रे द्वादशाहश्च त्रयस्त्रिंशदहश्च 
   य एवं विद्वांसस् त्रयस्त्रिंशदहमासते साक्षादेव देवता अभ्यारोहन्ति 
   यथा खलु वै श्रेयानभ्यारूढः कामयते तथा करोति 
   यद्यवविध्यति पापीयान् भवति 
   यदि नावविध्यति सदृङ् 
   य एवं विद्वांसस् त्रयस्त्रिंशदहमासते वि पाप्मना भ्रातृव्येणा वर्तन्तेऽहर्भाजो वा एता देवा अग्र आऽहरन् । 
VERSE: 2
   अहरेकोऽभजताहरेकस् 
   ताभिर् वै ते प्रबाहुग् आर्ध्नुवन् 
   य एवं विद्वांसस् त्रयस्त्रिंशदहमासते सर्व एव प्रबाहुग् ऋध्नुवन्ति 
   सर्वे ग्रामणीयम् प्राप्नुवन्ति 
   पञ्चाहा भवन्ति 
   पञ्च वा ऋतवः संवत्सरः । 
   ऋतुष्वेव संवत्सरे प्रति तिष्ठन्ति । 
   अथो पञ्चाक्षरा पङ्क्तिः 
   पाङ्क्तो यज्ञः । 
   यज्ञमेवाव रुन्धते 
  त्रीण्याश्विनानि भवन्ति 
  त्रय इमे लोकाः । 
   एषु  
VERSE: 3
   एव लोकेषु प्रति तिष्ठन्ति । 
   अथो त्रीणि वै यज्ञस्येन्द्रियाणि 
   तान्येवाव रुन्धते 
   विश्वजिद् भवत्यन्नाद्यस्यावरुद्ध्यै 
   सर्वपृष्ठो भवति 
   सर्वस्याभिजित्यै 
   वाग् वै द्वादशाहः । 
   यत् पुरस्ताद् द्वादशाहमुपेयुरनाप्तां वाचमुपेयुरुपदासुकैषां वाक् स्यात् । 
   उपरिष्टाद् द्वादशाहमुप यन्त्याप्तामेव वाचमुप यन्ति तस्मादुपरिष्टाद् वाचा वदामः । 
   अवान्तरम्  
VERSE: 4
   वै दशरात्रेण प्रजापतिः प्रजा असृजत 
   यद् दशरात्रो भवति प्रजा एव तद् यजमानाः सृजन्ते । 
   एतां ह वा उदङ्कः शौल्बायनः सत्त्रस्यद्धिमुवाच यद् दशरात्रः । 
   यद् दशरात्रो भवति सत्त्रस्यद्ध्यै । 
   अथो यदेव पूर्वेष्वहःसु विलोम क्रियते तस्यैवैषा शान्तिः । 
   द्व्यनीका वा एता रात्रयो यजमाना विश्वजित् 
   सहातिरात्रेण पूर्वाः षोडश सहातिरात्रेणोत्तराः षोडश 
   य एवं विद्वांसस् त्रयस्त्रिंशदहमासत ऐषां द्व्यनीका प्रजा जायते । 
   अतिरात्रावभितो भवतः 
  परिगृहीत्यै ॥ 
7.4.6 अनुवाक 6 षट्त्रिंशद्रात्रकथनम् VERSE: 1
   आदित्या अकामयन्त 
   सुवर्गं लोकमियामेति 
   ते सुवर्गं लोकं न प्राजानन् न सुवर्गं लोकमायन् 
   त एतं षट्त्रिंशद्रात्रमपश्यन् 
   तमाहरन् 
   तेनायजन्त 
   ततो वै ते सुवर्गं लोकम् प्राजानन्त् सुवर्गं लोकमायन् 
   य एवं विद्वांसः षट्त्रिंशद्रात्रमासते सुवर्गमेव लोकम् प्र जानन्ति सुवर्गं लोकं यन्ति 
   ज्योतिरतिरात्रः  
VERSE: 2
   भवति 
   ज्योतिरेव पुरस्ताद् दधते 
   सुवर्गस्य लोकस्यानुख्यात्यै 
   षडहा भवन्ति 
   षड् वा ऋतवः । 
   ऋतुष्वेव प्रति तिष्ठन्ति 
   चत्वारो भवन्ति 
   चतस्रो दिशः । 
   दिक्ष्वेव प्रति तिष्ठन्ति । 
   असत्त्रं वा एतद् यदच्छन्दोमम् । 
   यच् छन्दोमा भवन्ति तेन सत्त्रम् । 
   देवता एव पृष्ठैरव रुन्धते पशूञ् छन्दोमैः । 
   ओजो वै वीर्यम् पृष्ठानि पशवश्छन्दोमाः । 
  ओजस्येव  
VERSE: 3
   वीर्ये प्रति तिष्ठन्ति 
   षट्त्रिंशद्रात्रो भवति 
   षट्त्रिंशदक्षरा बृहती 
   बार्हताः पशवः । 
   बृहत्यैव पशूनव रुन्धते 
   बृहती छन्दसां स्वाराज्यमाश्नुत । 
   अश्नुवते स्वाराज्यं य एवं विद्वांसः षट्त्रिंशद्रात्रमासते सुवर्गमेव लोकं यन्ति । 
   अतिरात्रावभितो भवतः सुवर्गस्य लोकस्य परिगृहीत्यै ॥ 
7.4.7 अनुवाक 7 एकोनपञ्चाशद्रात्रकथनम् VERSE: 1
   वसिष्ठो हतपुत्रोऽकामयत 
   विन्देय प्रजामभि सौदासान् भवेयमिति 
   स एतमेकस्मान्नपञ्चाशमपश्यत् 
   तमाहरत् 
   तेनायजत 
   ततो वै सोऽविन्दत प्रजामभि सौदासानभवत् । 
   य एवं विद्वांस एकस्मान्नपञ्चाशमासते विन्दन्ते प्रजामभि भ्रातृव्यान् भवन्ति 
   त्रयस् त्रिवृतोऽग्निष्टोमा भवन्ति 
   वज्रस्यैव मुखं सं श्यन्ति 
   दश पञ्चदशा भवन्ति 
  पञ्चदशो वज्रः ॥ 
VERSE: 2
   वज्रमेव भ्रातृव्येभ्यः प्र हरन्ति 
   षोडशिमद् दशममहर् भवति 
   वज्र एव वीर्यं दधति 
   द्वादश सप्तदशा भवन्ति । 
   अन्नाद्यस्यावरुद्ध्यै । 
   अथो प्रैव तैर् जायन्ते 
   पृष्ठ्यः षडहो भवति 
   षड् वा ऋतवः 
   षट् पृष्ठानि 
   पृष्ठैरेवर्तूनन्वारोहन्त्य् ऋतुभिः संवत्सरम् । 
   ते संवत्सर एव प्रति तिष्ठन्ति 
  द्वादशैकविंशा भवन्ति 
   प्रतिष्ठित्यै । 
  अथो रुचमेवात्मन् 
VERSE: 3
   दधते 
   बहवः षोडशिनो भवन्ति 
   विजित्यै 
   षड् आश्विनानि भवन्ति 
   षड् वा ऋतवः । 
   ऋतुष्वेव प्रति तिष्ठन्ति । 
   ऊनातिरिक्ता वा एता रात्रयः । 
   ऊनास् तद् यदेकस्यै न पञ्चाशदतिरिक्तास् तद् यद् भूयसीरष्टाचत्वारिंशतः । 
   ऊनाच् च खलु वा अतिरिक्ताच् च प्रजापतिः प्राजायत । 
  ये प्रजाकामाः पशुकामाः स्युस् त एता आसीरन् 
  प्रैव जायन्ते प्रजया पशुभिः । 
   वैराजो वा एष यज्ञो यदेकस्मान्नपञ्चाशः । 
   य एवं विद्वांस एकस्मान्नपञ्चाशमासते विराजमेव गच्छन्त्यन्नादा भवन्ति । 
   अतिरात्रावभितो भवतः । 
  अन्नाद्यस्य परिगृहीत्यै ॥ 
7.4.8 अनुवाक 8 संवत्सरसत्रदीक्षाकालः VERSE: 1
   संवत्सराय दीक्षिष्यमाणा एकाष्टकायां दीक्षेरन् । 
   एषा वै संवत्सरस्य पत्नी यदेकाष्टका । 
   एतस्यां वा एष एतां रात्रिं वसति 
   साक्षादेव संवत्सरमारभ्य दीक्षन्ते । 
   आर्तं वा एते संवत्सरस्याभि दीक्षन्ते य एकाष्टकायां दीक्षन्तेऽन्तनामानाव् ऋतू भवतः । 
   व्यस्तं वा एते संवत्सरस्याभि दीक्षन्ते य एकाष्टकायां दीक्षन्तेऽन्तनामानाव् ऋतू भवतः 
   फल्गुनीपूर्णमासे दीक्षेरन् 
   मुखं वा एतत्  
VERSE: 2
   संवत्सरस्य यत् फल्गुनीपूर्णमासः । 
   मुखत एव संवत्सरमारभ्य दीक्षन्ते 
   तस्यैकैव निर्या यत् साम्मेध्ये विषूवान्त् सम्पद्यते 
   चित्रापूर्णमासे दीक्षेरन् 
   मुखं वा एतत् संवत्सरस्य यच् चित्रापूर्णमासः । 
   मुखत एव संवत्सरमारभ्य दीक्षन्ते 
   तस्य न का चन निर्या भवति 
   चतुरहे पुरस्तात् पौर्णमास्यै दीक्षेरन् 
   तेषामेकाष्टकायां क्रयः सम् पद्यते 
   तेनैकाष्टकां न छम्बट् कुर्वन्ति 
   तेषाम्  
VERSE: 3
   पूर्वपक्षे सुत्या सम् पद्यते 
   पूर्वपक्षम् मासा अभि सम् पद्यन्ते 
   ते पूर्वपक्ष उत् तिष्ठन्ति 
   तान् उत्तिष्ठत ओषधयो वनस्पतयोऽनूत् तिष्ठन्ति 
   तान् कल्याणी कीर्तिरनूत् तिष्ठति । 
   अरात्सुरिमे यजमाना इति 
   तदनु सर्वे राध्नुवन्ति ॥ 
7.4.9 अनुवाक 9 दीक्षोपसत्कथनम् VERSE: 1
   सुवर्गं वा एते लोकं यन्ति ये सत्त्रमुपयन्ति । 
   अभीन्धत एव दीक्षाभिरात्मानं श्रपयन्त उपसद्भिः । 
   द्वाभ्यां लोमावद्यन्ति द्वाभ्यां त्वचम् । 
   द्वाभ्यामसृत् । 
   द्वाभ्याम् मांसम् । 
   द्वाभ्यामस्थि 
   द्वाभ्याम् मज्जानम् 
   आत्मदक्षिणं वै सत्त्रम् 
   आत्मानमेव दक्षिणां नीत्वा सुवर्गं लोकं यन्ति 
  शिखामनु प्र वपन्ते । 
   ऋद्ध्यै । 
  अथो रघीयांसः सुवर्गं लोकमयामेति ॥ 
7.4.10 अनुवाक 10 प्रायणीयाख्यप्रथमाहाभिधानम् VERSE: 1
   ब्रह्मवादिनो वदन्ति । 
   अतिरात्रः परमो यज्ञक्रतूनां कस्मात् तम् प्रथममुप यन्तीति । 
   एतद् वा अग्निष्टोमम् प्रथममुप यन्त्यथोक्थ्यमथ षोडशिनमथातिरात्रम् 
   अनुपूर्वमेवैतद् यज्ञक्रतून् उपेत्य तानालभ्य परिगृह्य सोममेवैतत् पिबन्त आसते 
   ज्योतिष्टोमम् प्रथममुप यन्ति 
   ज्योतिष्टोमो वै स्तोमानाम् मुखम् 
   मुखत एव स्तोमान् प्र युञ्जते 
   ते  
VERSE: 2
   संस्तुता विराजमभि सम् पद्यन्ते 
   द्वे चर्चावति रिच्येते 
   एकया गौरतिरिक्त एकयायुरूनः 
   सुवर्गो वै लोको ज्योतिरूर्ग् विराट् सुवर्गमेव तेन लोकं यन्ति 
   रथंतरं दिवा भवति रथंतरं नक्तमित्याहुर् ब्रह्मवादिनः केन तदजामीति 
   सौभरं तृतीयसवने ब्रह्मसामम् बृहत् 
   तन् मध्यतो दधति विधृत्यै 
   तेनाजामि ॥ 
7.4.11 अनुवाक 11 मासगताहकथनम् VERSE: 1
   ज्योतिष्टोमम् प्रथममुप यन्ति । 
   अस्मिन्न् एव तेन लोके प्रति तिष्ठन्ति 
   गोष्टोमं द्वितीयमुप यन्ति । 
   अन्तरिक्ष एव तेन प्रति तिष्ठन्ति । 
   आयुष्टोमं तृतीयमुप यन्ति । 
   अमुष्मिन्न् एव तेन लोके प्रति तिष्ठन्ति । 
   इयं वाव ज्योतिरन्तरिक्षं गौः । 
   असावायुः । 
   यदेतान्त् स्तोमान् उपयन्त्येष्वेव तल् लोकेषु सत्त्रिणः प्रतितिष्ठन्तो यन्ति 
   ते संस्तुता विराजम्  
VERSE: 2
   अभि सम् पद्यन्ते 
   द्वे चर्चावति रिच्येते 
   एकया गौरतिरिक्त एकयायुरूनः 
   सुवर्गो वै लोको ज्योतिरूर्ग् विराड् ऊर्जमेवाव रुन्धते 
   ते न क्षुधार्तिमार्छन्ति । 
   अक्षोधुका भवन्ति 
   क्षुत्सम्बाधा इव हि सत्त्रिणः । 
   अग्निष्टोमावभितः प्रधी तौ  
   उक्थ्या मध्ये नभ्यं तत् 
   तदेतत् परियद् देवचक्रम् । 
   यदेतेन  
VERSE: 3
   षडहेन यन्ति देवचक्रमेव समारोहन्त्यरिष्ट्यै 
   ते स्वस्ति समश्नुवते 
   षडहेन यन्ति 
   षड् वा ऋतवः । 
   ऋतुष्वेव प्रति तिष्ठन्ति । 
   उभयतोज्योतिषा यन्ति । 
   उभयत एव सुवर्गे लोके प्रतितिष्ठन्तो यन्ति 
   द्वौ षडहौ भवतस् 
   तानि द्वादशाहानि सम् पद्यन्ते 
   द्वादशो वै पुरुषो द्वे सक्थ्यौ द्वौ बाहू आत्मा च शिरश्च चत्वार्यङ्गानि स्तनौ द्वादशौ । 
VERSE: 4
   तत् पुरुषमनु पर्यावर्तन्ते 
   त्रयः षडहा भवन्ति 
   तान्यष्टादशाहानि सम् पद्यन्ते 
   नवान्यानि नवान्यानि 
   नव वै पुरुषे प्राणास् 
   तत् प्राणाननु पर्यावर्तन्ते 
   चत्वारः षडहा भवन्ति 
   तानि चतुर्विंशतिरहानि सम् पद्यन्ते 
   चतुर्विंशतिरर्धमासाः संवत्सरस् 
   तत् संवत्सरमनु पर्यावर्तन्ते । 
  अप्रतिष्ठितः संवत्सर इति खलु वा आहुर्वर्षीयान् प्रतिष्ठाया इति । 
  एतावद् वै संवत्सरस्य ब्राह्मणं यावन् मासः । 
  मासिमास्येव प्रतितिष्ठन्तो यन्ति ॥ 
7.4.12 अनुवाक 12 अश्वमेधाङ्गमन्त्रकथनम् VERSE: 1 मेषस् त्वा पचतैरवतु लोहितग्रीवश्छागैः शल्मलिर् वृद्ध्या पर्णो ब्रह्मणा प्लक्षो मेधेन न्यग्रोधश्चमसैरुदुम्बर ऊर्जा गायत्री छन्दोभिस् त्रिवृत् स्तोमैः । अवन्ती स्थावन्तीस् त्वाऽवन्तु प्रियं त्वा प्रियाणां वर्षिष्ठमाप्यानां निधीनां त्वा निधिपतिं हवामहे वसो मम ॥
7.4.13 अनुवाक 13 अश्वमेधाङ्गमन्त्रकथनम् VERSE: 1
   कूप्याभ्यः स्वाहा 
   कूल्याभ्यः स्वाहा 
   विकर्याभ्यः स्वाहा । 
   अवट्याभ्यः स्वाहा 
   खन्याभ्यः स्वाहा 
   ह्रद्याभ्यः स्वाहा 
   सूद्याभ्यः स्वाहा 
   सरस्याभ्यः स्वाहा 
   वैशन्तीभ्यः स्वाहा 
   पल्वल्याभ्यः स्वाहा 
  वर्ष्याभ्यः स्वाहा । 
   अवर्ष्याभ्यः स्वाहा 
  ह्रादुनीभ्यः स्वाहा 
  पृष्वाभ्यः स्वाहा 
   स्यन्दमानाभ्यः स्वाहा 
  स्थावराभ्यः स्वाहा 
   नादेयीभ्यः स्वाहा 
  सैन्धवीभ्यः स्वाहा 
   समुद्रियाभ्यः स्वाहा 
   सर्वाभ्यः स्वाहा ॥ 
7.4.14 अनुवाक 14 अश्वमेधाङ्गमन्त्रकथनम् VERSE: 1
   अद्भ्यः स्वाहा 
   वहन्तीभ्यः स्वाहा 
   परिवहन्तीभ्यः स्वाहा 
   समन्तं वहन्तीभ्यः स्वाहा 
   शीघ्रं वहन्तीभ्यः स्वाहा 
   शीभं वहन्तीभ्यः स्वाहा । 
   उग्रं वहन्तीभ्यः स्वाहा 
   भीमं वहन्तीभ्यः स्वाहा । 
   अम्भोभ्यः स्वाहा 
   नभोभ्यः स्वाहा 
  महोभ्यः स्वाहा 
  सर्वस्मै स्वाहा ॥ 
7.4.15 अनुवाक 15 अश्वमेधाङ्गमन्त्रकथनम् VERSE: 1 यो अर्वन्तं जिघांसति तमभ्यमीति वरुणः । परो मर्तः परः श्वा ॥ अहं च त्वं च वृत्रहन्त् सम् बभूव सनिभ्य आ । अरातीवा चिदद्रिवोऽनु नौ शूर मंसतै भद्रा इन्द्रस्य रातयः ॥ अभि क्रत्वेन्द्र भूरध ज्मन् न ते विव्यङ् महिमानं रजांसि । स्वेना हि वृत्रं शवसा जघन्थ न शत्रुरन्तं विविदद् युधा ते ॥
7.4.16 अनुवाक 16 अश्वमेधाङ्गमन्त्रकथनम् VERSE: 1
   नमो राज्ञे 
   नमो वरुणाय 
   नमोऽश्वाय 
   नमः प्रजापतये 
   नमोऽधिपतये । 
   अधिपतिरस्यधिपतिम् मा कुर्वधिपतिरहम् प्रजानाम् भूयासम् 
   मां धेहि 
   मयि धेहि । 
   उपाकृताय स्वाहा । 
   आलब्धाय स्वाहा 
   हुताय स्वाहा ॥ 
7.4.17 अनुवाक 17 अश्वमेधाङ्गमन्त्रकथनम् VERSE: 1 मयोभूर्वातो अभि वातूस्रा ऊर्जस्वतीर् ओषधीरा रिशन्ताम् । पीवस्वतीर् जीवधन्याः पिबन्त्ववसाय पद्वते रुद्र मृड । याः सरूपा विरूपा एकरूपा यासामग्निरिष्ट्या नामानि वेद । या अङ्गिरसस् तपसेह चक्रुस् ताभ्यः पर्जन्य महि शर्म यच्छ । या देवेषु तनुवम् ऐरयन्त यासां सोमो विश्वा रूपाणि वेद । ता अस्मभ्यम् पयसा पिन्वमानाः प्रजावतीरिन्द्र
VERSE: 2
   गोष्ठे रिरीहि । 
प्रजापतिर् मह्यमेता रराणो विश्वैर् देवैः पितृभिः संविदानः । शिवाः सतीरुप नो गोष्ठमाकस् तासां वयम् प्रजया सं सदेम । इह धृतिः स्वाहा । इह विधृतिः स्वाहा । इह रन्तिः स्वाहा । इह रमतिः स्वाहा महीमू षु सुत्रामाणम् ॥
7.4.18 अनुवाक 18 अश्वमेधाङ्गमन्त्रकथनम् VERSE: 1 किं स्विदासीत् पूर्वचित्तिः किं स्विदासीद् बृहद् वयः । किं स्विदासीत् पिशंगिला किं स्विदासीत् पिलिप्पिला । द्यौरासीत् पूर्वचित्तिरश्व आसीद् बृहद् वयः । रात्रिरासीत् पिशंगिलाविरासीत् पिलिप्पिला । कः स्विदेकाकी चरति क उ स्विज् जायते पुनः । किं स्विद् धिमस्य भेषजं किं स्विदावपनम् महत् । सूर्य एकाकी चरति
VERSE: 2
   चन्द्रमा जायते पुनः । अग्निर् हिमस्य भेषजम् भूमिरावपनम् महत् । 
पृच्छामि त्वा परमन्तम् पृथिव्याः पृच्छामि त्वा भुवनस्य नाभिम् । पृच्छामि त्वा वृष्णो अश्वस्य रेतः पृच्छामि वाचः परमं व्योम ॥ वेदिमाहुः परमन्तम् पृथिव्या यज्ञमाहुर् भुवनस्य नाभिम् । सोममाहुर् वृष्णो अश्वस्य रेतो ब्रह्मैव वाचः परमं व्योम ॥
7.4.19 अनुवाक 19 अश्वमेधाङ्गमन्त्रकथनम् VERSE: 1 अम्बे अम्बाल्यम्बिके न मा नयति कश्चन । ससस्त्यश्वकः । सुभगे काम्पीलवासिनि सुवर्गे लोके सम् प्रोर्ण्वाथाम् । आहमजानि गर्भधमा त्वमजासि गर्भधम् । तौ सह चतुरः पदः सम् प्र सारयावहै । वृषा वां रेतोधा रेतो दधातु । उत् सक्थ्योर् गृदं धेह्यञ्जिमुदञ्जिम्मन्वज । य स्त्रीणां जीवभोजनो य आसाम्
VERSE: 2
   बिलधावनः । प्रिय स्त्रीणामपीच्यः । य आसां कृष्णे लक्ष्मणि सर्दिगृदिम् परावधीत् । 
अम्बे अम्बाल्यम्बिके न मा यभति कश्चन । ससस्त्यश्वकः । ऊर्ध्वामेनामुच् छ्रयताद् वेणुभारं गिराविव । अथास्या मध्यमेधतां शीते वाते पुनन्न् इव । अम्बे अम्बाल्यम्बिके न मा यभति कश्चन । ससस्त्यश्वकः । यद् धरिणी यवमत्ति न
VERSE: 3
   पुष्टम् पशु मन्यते । शूद्रा यदर्यजारा न पोषाय धनायति । 
अम्बे अम्बाल्यम्बिके न मा यभति कश्चन । ससस्त्यश्वकः । इयं यका शकुन्तिकाऽऽहलमिति सर्पति । आहतं गभे पसो नि जल्गुलीति धाणिका । अम्बे अम्बाल्यम्बिके न मा यभति कश्चन । ससस्त्यश्वकः । माता च ते पिता च तेऽग्रं वृक्षस्य रोहतः ।
VERSE: 4
   प्र सुलामीति ते पिता गभे मुष्टिमतंसयत् । 
दधिक्राव्णो अकारिषं जिष्णोरश्वस्य वाजिनः । सुरभि नो मुखा करत् प्र ण आयूंषि तारिषत् । 
आपो हि ष्ठा मयोभुवस् ता न ऊर्जे दधातन । महे रणाय चक्षसे ॥ यो वः शिवतमो रसस् तस्य भाजयतेह नः । उशतीरिव मातरः ॥ तस्मा अरं गमाम वो यस्य क्षयाय जिन्वथ । आपो जनयथा च नः ॥
7.4.20 अनुवाक 20 अश्वमेधाङ्गमन्त्रकथनम् VERSE: 1 भूर् भुवः सुवर्वसवस् त्वाञ्जन्तु गायत्रेण छन्दसा रुद्रास् त्वाञ्जन्तु त्रैष्टुभेन छन्दसादित्यास् त्वाञ्जन्तु जागतेन छन्दसा यद् वातो अपो अगमद् इन्द्रस्य तनुवम् प्रियाम् । एतं स्तोतरेतेन पथा पुनरश्वमा वर्तयासि नः । लाजी3ञ् छाची3न् यशो ममा3म् । यव्यायै गव्याया एतद् देवा अन्नमत्तैतदन्नमद्धि प्रजापते युञ्जन्ति ब्रध्नमरुषं चरन्तम् परि तस्थुषः । रोचन्ते रोचना दिवि । युञ्जन्त्यस्य काम्या हरी विपक्षसा रथे । शोणा धृष्णू नृवाहसा । केतुं कृण्वन्नकेतवे पेशो मर्या अपेशसे । समुषद्भिरजायथाः ।
7.4.21 अनुवाक 21 अश्वमेधाङ्गमन्त्रकथनम् VERSE: 1
   प्राणाय स्वाहा 
   व्यानाय स्वाहा । 
   अपानाय स्वाहा 
   स्नावभ्यः स्वाहा 
   संतानेभ्यः स्वाहा 
   परिसंतानेभ्यः स्वाहा 
   पर्वभ्यः स्वाहा 
   संधानेभ्यः स्वाहा 
   शरीरेभ्यः स्वाहा 
   यज्ञाय स्वाहा 
   दक्षिणाभ्यः स्वाहा 
   सुवर्गाय स्वाहा 
   लोकाय स्वाहा 
  सर्वस्मै स्वाहा ॥ 
7.4.22 अनुवाक 22 अश्वमेधाङ्गमन्त्रकथनम् VERSE: 1
   सिताय स्वाहा । 
   असिताय स्वाहा । 
   अभिहिताय स्वाहा । 
   अनभिहिताय स्वाहा 
   युक्ताय स्वाहा । 
   अयुक्ताय स्वाहा 
   सुयुक्ताय स्वाहा । 
   उद्युक्ताय स्वाहा 
   विमुक्ताय स्वाहा 
   प्रमुक्ताय स्वाहा 
   वञ्चते स्वाहा 
  परिवञ्चते स्वाहा 
   संवञ्चते स्वाहा । 
   अनुवञ्चते स्वाहा । 
   उद्वञ्चते स्वाहा । 
   यते स्वाहा 
   धावते स्वाहा 
  तिष्ठते स्वाहा 
  सर्वस्मै स्वाहा ॥ 

7.5 प्रपाठक: 5 7.5.1 अनुवाक 1 संवत्सरसत्रकथनम् VERSE: 1
   गावो वा एतत् सत्त्रमासताशृङ्गाः सतीः 
   शृङ्गाणि नो जायन्ता इति कामेन 
   तासां दश मासा निषण्णा आसन्नथ शृङ्गाण्यजायन्त 
   ता उदतिष्ठन् । 
   अरात्स्मेति । 
   अथ यासां नाजायन्त ताः संवत्सरमाप्त्वोदतिष्ठन् । 
   अरात्स्मेति 
   यासां चाजायन्त यासां च न ता उभयीरुदतिष्ठन् । 
   अरात्स्मेति 
   गोसत्त्रं वै  
VERSE: 2
   संवत्सरः । 
   य एवं विद्वांसः संवत्सरमुपयन्त्य् ऋध्नुवन्त्येव 
   तस्मात् तूपरा वार्षिकौ मासौ पर्त्वा चरति 
   सत्त्राभिजितं ह्यस्यै 
   तस्मात् संवत्सरसदो यत् किं च गृहे क्रियते तदाप्तमवरुद्धमभिजितं क्रियते 
   समुद्रं वा एते प्र प्लवन्ते ये संवत्सरमुपयन्ति 
   यो वै समुद्रस्य पारं न पश्यति न वै स तत उदेति 
   संवत्सरः  
VERSE: 3
   वै समुद्रस् 
   तस्यैतत् पारं यदतिरात्रौ 
   य एवं विद्वांसः संवत्सरमुपयन्त्यनार्ता एवोदृचम् गच्छन्ति । 
   इयं वै पूर्वोऽतिरात्रोऽसावुत्तरः । 
   मनः पूर्वो वाग् उत्तरः 
   प्राणः पूर्वोऽपान उत्तरः 
   प्ररोधनम् पूर्व उदयनमुत्तरः । 
   ज्योतिष्टोमो वैश्वानरोऽतिरात्रो भवति 
   ज्योतिरेव पुरस्ताद् दधते 
   सुवर्गस्य लोकस्यानुख्यात्यै 
   चतुर्विंशः प्रायणीयो भवति 
  चतुर्विंशतिरर्धमासाः  
VERSE: 4
   संवत्सरः 
   प्रयन्त एव संवत्सरे प्रति तिष्ठन्ति 
   तस्य त्रीणि च शतानि षष्टिश्च स्तोत्रीयस् 
   तावतीः संवत्सरस्य रात्रयः । 
   उभे एव संवत्सरस्य रूपे आप्नुवन्ति 
   ते संस्थित्या अरिष्ट्या उत्तरैरहोभिश्चरन्ति 
   षडहा भवन्ति 
   षड् वा ऋतवः संवत्सरः । 
   ऋतुष्वेव संवत्सरे प्रति तिष्ठन्ति 
  गौश्चायुश्च मध्यत स्तोमौ भवतः 
   संवत्सरस्यैव तन् मिथुनम् मध्यतः  
VERSE: 5
   दधति 
   प्रजननाय 
   ज्योतिरभितो भवति 
   विमोचनमेव तत् । 
   छन्दांस्येव तद् विमोकं यन्ति । 
   अथो उभयतोज्योतिषैव षडहेन सुवर्गं लोकं यन्ति 
   ब्रह्मवदिनो वदन्ति । 
   आसते केन यन्तीति 
   देवयानेन पथेति ब्रूयात् । 
  छन्दांसि वै देवयानः पन्था गायत्री त्रिष्टुब् जगती 
   ज्योतिर् वै गायत्री गौस् त्रिष्टुग् आयुर् जगती 
   यदेते स्तोमा भवन्ति 
   देवयानेनैव  
VERSE: 6
   तत् पथा यन्ति 
   समानं साम भवति 
   देवलोको वै साम 
   देवलोकादेव न यन्ति । 
   अन्याअन्या ऋचो भवन्ति 
   मनुष्यलोको वा ऋचः । 
   मनुष्यलोकादेवान्यमन्यं देवलोकमभ्यारोहन्तो यन्ति । 
   अभिवर्तो ब्रह्मसामम् भवति 
   सुवर्गस्य लोकस्याभिवृत्त्यै । 
   अभिजिद् भवति 
   सुवर्गस्य लोकस्याभिजित्यै 
   विश्वजिद् भवति विश्वस्य जित्यै 
   मासिमासि पृष्ठान्य् उप यन्ति 
   मासिमास्यतिग्राह्या गृह्यन्ते 
   मासिमास्येव वीर्यं दधति 
   मासाम् प्रतिष्ठित्यै । 
   उपरिष्टान् मासाम् पृष्ठान्य् उप यन्ति 
   तस्मादुपरिष्टाद् ओषधयः फलं गृह्णन्ति ॥ 
7.5.2 अनुवाक 2 संवत्सरसत्रस्य दशमाससाध्यप्रयोगेण सह विकल्पकथनम् VERSE: 1
   गावो वा एतत् सत्त्रमासताशृङ्गाः सतीः शृङ्गाणि सिषासन्तीस् 
   तासां दश मासा निषण्णा आसन् । 
   अथ शृङ्गाण्यजायन्त 
   ता अब्रुवन् । 
   अरात्स्मोत् तिष्ठामाव तं काममरुत्स्महि येन कामेन न्यषदामेति 
   तासामु त्वा अब्रुवन्नर्धा वा यावतीर्वा । 
   आसमहा एवेमौ द्वादशौ मासौ संवत्सरं सम्पाद्योत् तिष्ठामेति 
   तासाम्  
VERSE: 2
   द्वादशे मासि शृङ्गाणि प्रावर्तन्त श्रद्धया वाऽश्रद्धया वा 
   ता इमा यास् तूपराः । 
   उभय्यो वाव ता आर्ध्नुवन् याश्च शृङ्गाण्यसन्वन् याश्चोर्जमवारुन्धत । 
   ऋध्नोति दशसु मासूत्तिष्ठन्न् ऋध्नोति द्वादशसु य एवं वेद 
   पदेन खलु वा एते यन्ति विन्दति खलु वै पदेन यन् 
   तद् वा एतद् ऋद्धमयनम् । 
   तस्मादेतद् गोसनि ॥ 
7.5.3 अनुवाक 3 पृष्ठ्यषडहविकल्पाभिधानम् VERSE: 1
   प्रथमे मासि पृष्ठान्य् उप यन्ति मध्यम उप यन्त्य् उत्तम उप यन्ति 
   तदाहुः । 
   यां वै त्रिरेकस्याह्न उपसीदन्ति दह्रं वै साऽपराभ्यां दोहाभ्यां दुहेऽथ कुतः सा धोक्ष्यते यां द्वादश कृत्व उपसीदन्तीति 
   संवत्सरं सम्पाद्योत्तमे मासि सकृत् पृष्ठान्य् उपेयुस् 
   तद् यजमाना यज्ञम् पशूनव रुन्धते 
   समुद्रं वै
VERSE: 2
   एतेऽनवारमपारम् प्र प्लवन्ते ये संवत्सरमुपयन्ति 
   यद् बृहद्रथंतरे अन्वर्जेयुर्यथा मध्ये समुद्रस्य प्लवमन्वर्जेयुस् तादृक् तत् ।
   अनुत्सर्गम् बृहद्रथंतराभ्यामित्वा प्रतिष्ठां गच्छन्ति 
   सर्वेभ्यो वै कामेभ्यः संधिर् दुहे 
   तद् यजमानाः सर्वान् कामानव रुन्धते ॥ 
7.5.4 अनुवाक 4 उत्तरपक्षप्रकारविशेषाभिधानम् VERSE: 1
   समान्य ऋचो भवन्ति 
   मनुष्यलोको वा ऋचः । 
   मनुष्यलोकादेव न यन्ति । 
   अन्यदन्यत् साम भवति 
   देवलोको वै साम 
   देवलोकादेवान्यमन्यम् मनुष्यलोकम् प्रत्यवरोहन्तो यन्ति 
   जगतीमग्रे उप यन्ति 
   जगतीं वै छन्दांसि प्रत्यवरोहन्त्याग्रयणं ग्रहा बृहत् पृष्ठानि त्रयस्त्रिंशं स्तोमास् 
   तस्माज् ज्यायांसं कनीयान् प्रत्यवरोहति 
   वैश्वकर्मणो गृह्यते 
   विश्वान्येव तेन कर्माणि यजमाना अव रुन्धते । 
   आदित्यः  
VERSE: 2
   गृह्यते । 
   इयं वा अदितिः । 
   अस्यामेव प्रति तिष्ठन्ति । 
   अन्योऽन्यो गृह्येते मिथुनत्वाय प्रजात्यै । 
   अवान्तरं वै दशरात्रेण प्रजापतिः प्रजा असृजत 
   यद् दशरात्रो भवति प्रजा एव तद् यजमानाः सृजन्ते । 
   एतां ह वा उदङ्कः शौल्बायनः सत्त्रस्यद्धिमुवाच यद् दशरात्रः । 
   यद् दशरात्रो भवति सत्त्रस्यद्ध्यै । 
   अथो यदेव पूर्वेष्वहःसु विलोम क्रियते तस्यैवैषा शान्तिः ॥ 
7.5.5 अनुवाक 5 मात्सर्यप्रवृत्तगवामयनद्वय विशेषाभिधानम् VERSE: 1
   यदि सोमौ संसुतौ स्याताम् महति रात्रियै प्रातरनुवाकमुपाकुर्यात् 
   पूर्वो वाचम् पूर्वो देवताः पूर्वश्छन्दांसि वृङ्क्ते वृषण्वतीम् प्रतिपदं कुर्यात् 
   प्रातःसवनादेवैषामिन्द्रं वृङ्क्ते । 
   अथो खल्वाहुः 
   सवनमुखेसवनमुखे कार्येति 
   सवनमुखात्सवनमुखादेवैषामिन्द्रं वृङ्क्ते 
   संवेशायोपवेशाय गायत्रियास् त्रिष्टुभो जगत्या अनुष्टुभः पङ्क्त्या अभिभूत्यै स्वाहा 
   छन्दांसि वै संवेश उपवेशः । 
   छन्दोभिरेवैषां  
VERSE: 2
   छन्दांसि वृङ्क्ते 
   सजनीयं शस्यम् ।
   विहव्यं शस्यम् 
   अगस्त्यस्य कयाशुभीयं शस्यम् 
   एतावद् वा अस्ति यावदेतत् । 
   यावदेवास्ति तदेषां वृङ्क्ते 
   यदि प्रातःसवने कलशो दीर्येत वैष्णवीषु शिपिविष्टवतीषु स्तुवीरन् 
   यद् वै यज्ञस्यातिरिच्यते विष्णुं तच् छिपिविष्टमभ्यति रिच्यते 
   तद् विष्णुः शिपिविष्टोऽतिरिक्त एवातिरिक्तं दधाति । 
   अथो अतिरिक्तेनैवातिरिक्तमाप्त्वाव रुन्धते 
   यदि मध्यंदिने दीर्येत वषट्कारनिधनं साम कुर्युः । 
   वषट्कारो वै यज्ञस्य प्रतिष्ठा 
  प्रतिष्ठामेवैनद् गमयन्ति 
  यदि तृतीयसवन एतदेव ॥ 
अनुवाक 6 गवामयनगुणविकाररूपोत्सर्गाभिधानम् VERSE: 1
   षडहैर् मासान्त् सम्पाद्याहरुत् सृजन्ति 
   षडहैर् हि मासान्त् सम्पश्यन्ति । 
   अर्धमासैर् मासान्त् सम्पाद्याहरुत् सृजन्ति । 
   अर्धमासैर् हि मासान्त् सम्पश्यन्ति । 
   अमावास्यया मासान्त् सम्पाद्याहरुत् सृजन्ति । 
   अमावास्यया हि मासान्त् सम्पश्यन्ति 
   पौर्णमास्या मासान्त् सम्पाद्याहरुत् सृजन्ति 
   पौर्णमास्या हि मासान्त् सम्पश्यन्ति 
   यो वै पूर्ण आसिञ्चति परा स सिञ्चति 
   यः पूर्णादुदचति  
VERSE: 2
   प्राणमस्मिन्त् स दधाति 
   यत् पौर्णमास्या मासान्त् सम्पाद्याहरुत्सृजन्ति संवत्सरायैव तत् प्राणं दधति 
   तदनु सत्त्रिणः प्राणन्ति 
   यदहर् नोत्सृजेयुर्यथा दृतिरुपनद्धो विपतत्येवं संवत्सरो वि पतेत् । 
   आर्तिमार्छेयुः । 
   यत् पौर्णमास्या मासान्त् सम्पाद्याहरुत्सृजन्ति संवत्सरायैव तदुदानं दधति 
   तदनु सत्त्रिण उत् 
VERSE: 3
   अनन्ति 
   नार्तिमार्छन्ति 
   पूर्णमासे वै देवानां सुतः । 
   यत् पौर्णमास्या मासान्त् सम्पाद्याहरुत्सृजन्ति देवानामेव तद् यज्ञेन यज्ञम् प्रत्यवरोहन्ति 
   वि वा एतद् यज्ञं छिन्दन्ति यत् षडहसंततं सन्तमथाहरुत्सृजन्ति 
   प्राजापत्यम् पशुमालभन्ते 
   प्रजापतिः सर्वा देवताः । 
   देवताभिरेव यज्ञं सं तन्वन्ति 
   यन्ति वा एते सवनाद् येऽहः  
VERSE: 4
   उत्सृजन्ति 
   तुरीयं खलु वा एतत् सवनं यत् सांनाय्यम् । 
   यत् सांनाय्यम् भवति तेनैव सवनान् न यन्ति 
   समुपहूय भक्षयन्ति । 
   एतत्सोमपीथा ह्येतर्हि 
   यथायतनं वा एतेषां सवनभाजो देवता गच्छन्ति येऽहरुत्सृजन्ति । 
   अनुसवनम् पुरोडाशान् निर्वपन्ति 
   यथायतनादेव सवनभाजो देवता अव रुन्धते । 
  ऽष्टाकपालान् प्रातःसवन एकादशकपालान् माध्यंदिने सवने द्वादशकपालांस् तृतीयसवने 
   छन्दांस्येवाप्त्वाव रुन्धते 
   वैश्वदेवं चरुं तृतीयसवने निर्वपन्ति 
   वैश्वदेवं वै तृतीयसवनम् । 
  तेनैव तृतीयसवनान् न यन्ति ॥ 
7.5.7 अनुवाक 7 अहरुत्सर्गविशेषाभिधानम् VERSE: 1
   उत्सृज्या3ं नोत्सृज्या3मिति मीमांसन्ते ब्रह्मवादिनस् 
   तद् वाहुः ।
   उत्सृज्यमेवेति ।
   अमावास्यायां च पौर्णमास्यां चोत्सृज्यमित्याहुः ।
   एते हि यज्ञं वहत इति
   ते त्वाव नोत्सृज्ये इत्याहुर् ये अवान्तरं यज्ञम् भेजाते इति
   या प्रथमा व्यष्टका तस्यामुत्सृज्यमित्याहुः ।
   एष वै मासो विशर इति
   नाऽऽदिष्टम् ॥
VERSE: 2
   उत् सृजेयुः ।
   यदादिष्टमुत्सृजेयुर्यादृशे पुनः पर्याप्लावे मध्ये षडहस्य सम्पद्येत षडहैर् मासान्त् सम्पाद्य यत् सप्तममहस् तस्मिन्न् उत् सृज्येयुस् 
   तदग्नये वसुमते पुरोडाशमष्टाकपालं निर्वपेयुरैन्द्रं दधीन्द्राय मरुत्वते पुरोडाशमेकादशकपालं वैश्वदेवं द्वादशकपालम् 
   अग्नेर् वै वसुमतः प्रातःसवनम् । 
   यदग्नये वसुमते पुरोडाशमष्टाकपालं निर्वपति देवतामेव तद् भागिनीं कुर्वन्ति । 
VERSE: 3
   सवनमष्टाभिरुप यन्ति 
   यदैन्द्रं दधि भवतीन्द्रमेव तद् भागधेयान् न च्यावयन्ति । 
   इन्द्रस्य वै मरुत्वतो माध्यंदिनं सवनम् । 
   यद् इन्द्राय मरुत्वते पुरोडाशमेकादशकपालं निर्वपन्ति देवतामेव तद् भागिनीं कुर्वन्ति सवनमेकादशभिरुप यन्ति 
   विश्वेषां वै देवानाम् ऋभुमतां तृतीयसवनम् । 
   यद् वैश्वदेवं द्वादशकपालं निर्वपन्ति देवता एव तद् भागिनीः कुर्वन्ति सवनं द्वादशभिः  
VERSE: 4
   उप यन्ति 
   प्राजापत्यम् पशुमा लभन्ते 
   यज्ञो वै प्रजापतिर्यज्ञस्याननुसर्गाय । 
   अभिवर्त इतः षण् मासो ब्रह्मसामम् भवति 
   ब्रह्म वा अभिवर्तः । 
   ब्रह्मणैव तत् सुवर्गं लोकमभिवर्तयन्तो यन्ति 
   प्रतिकूलमिव हीतः सुवर्गो लोकः । 
   इन्द्र क्रतुं न आ भर पिता पुत्रेभ्यो यथा । 
   शिक्षा नो अस्मिन् पुरुहूत यामनि जीवा ज्योतिरशीमहीत्यमुत आयतां षण् मासो ब्रह्मसामम् भवति । 
   अयं वै लोको ज्योतिः प्रजा ज्योतिः । 
  इममेव तल् लोकम् पश्यन्तोऽभिवदन्त आ यन्ति ॥ 
7.5.8 अनुवाक 8 सामविशेषकथनम् VERSE: 1
   देवानां वा अन्तं जग्मुषामिन्द्रियं वीर्यमपाक्रामत् 
   तत् क्रोशेनावारुन्धत 
   तत् क्रोशस्य क्रोशत्वम् । 
   यत् क्रोशेन चात्वालस्यान्ते स्तुवन्ति यज्ञस्यैवान्तं गत्वेन्द्रियं वीर्यमव रुन्धते 
   सत्त्रस्यर्द्ध्याऽऽहवनीयस्यान्ते स्तुवन्ति । 
   अग्निमेवोपद्रष्टारं कृत्वर्द्धिमुप यन्ति 
   प्रजापतेर्हृदयेन हविर्धानेऽन्तः स्तुवन्ति 
   प्रेमाणमेवास्य गच्छन्ति 
   श्लोकेन पुरस्तात् सदसः  
VERSE: 2
   स्तुवन्त्यनुश्लोकेन पश्चात् । 
   यज्ञस्यैवान्तं गत्वा श्लोकभाजो भवन्ति 
   नवभिरध्वर्युरुद् गायति 
   नव वै पुरुषे प्राणाः 
   प्राणान् एव यजमानेषु दधाति 
   सर्वा ऐन्द्रियो भवन्ति 
   प्राणेष्वेवेन्द्रियं दधति । 
   अप्रतिहृताभिरुद् गायति 
   तस्मात् पुरुषः सर्वाण्यन्यानि शीर्ष्णोऽङ्गानि प्रत्यचति 
   शिर एव न 
  पञ्चदशं रथंतरम् भवतीन्द्रियमेवाव रुन्धते 
  सप्तदशम्  
VERSE: 3
   बृहदन्नाद्यस्यावरुद्ध्यै । 
   अथो प्रैव तेन जायन्ते । 
   एकविंशम् भद्रं द्विपदासु प्रतिष्ठित्यै 
   पत्नय उप गायन्ति 
   मिथुनत्वाय प्रजात्यै 
   प्रजापतिः प्रजा असृजत 
   सोऽकामयत । 
   आसामहं राज्यम् परीयामिति 
   तासां राजनेनैव राज्यम् पर्य् ऐत् 
   तद् राजनस्य राजनत्वम् । 
   यद् राजनम् भवति प्रजानामेव तद् यजमाना राज्यम् परि यन्ति 
  पञ्चविंशम् भवति प्रजापतेः  
VERSE: 4
   आप्त्यै 
   पञ्चभिस् तिष्ठन्त स्तुवन्ति देवलोकमेवाभि जयन्ति 
   पञ्चभिरासीना मनुष्यलोकमेवाभि जयन्ति 
   दश सम् पद्यन्ते दशाक्षरा  विराड्  
   अन्नं  विराड्  
   विराजैवान्नाद्यमव रुन्धते 
   पञ्चधा विनिषद्य स्तुवन्ति 
   पञ्च दिशः । 
   दिक्ष्वेव प्रति तिष्ठन्ति । 
   एकैकयाऽस्तुतया समायन्ति दिग्भ्य एवान्नाद्यं सम् भरन्ति 
   ताभिरुद्गातोद् गायति 
  दिग्भ्य एवान्नाद्यम्  
VERSE: 5
   सम्भृत्य तेज आत्मन् दधते 
   तस्मादेकः प्राणः सर्वाण्यङ्गान्यवति । 
   अथो यथा सुपर्ण उत्पतिष्यञ् छिर उत्तमं कुरुत एवमेव तद् यजमानाः प्रजानामुत्तमा भवन्ति । 
   आसन्दीमुद्गाता रोहति साम्राज्यमेव गच्छन्ति 
   प्लेङ्खं होता नाकस्यैव पृष्ठं रोहन्ति 
   कूर्चावध्वर्युर् ब्रध्नस्यैव विष्टपं गच्छन्ति । 
   एतावन्तो वै देवलोकास् तेष्वेव यथापूर्वम् प्रति तिष्ठन्ति । 
   अथो आक्रमणमेव तत् सेतुं यजमानाः कुर्वते सुवर्गस्य लोकस्य समष्ट्यै ॥ 
7.5.9 अनुवाक 9 शततन्तुवीणादिकथनम् VERSE: 1
   अर्क्येण वै सहस्रशः प्रजापतिः प्रजा असृजत 
   ताभ्य इलांदेनेरां लूतामवारुन्द्ध 
   यदर्क्यम् भवति प्रजा एव तद् यजमानाः सृजन्ते । 
   इलांदम् भवति प्रजाभ्य एव सृष्टाभ्य इरां लूतामव रुन्धते 
   तस्माद् यां समां सत्त्रं समृद्धं क्षोधुकास् तां समाम् प्रजा इषं ह्यासामूर्जमाददते 
   यां समां व्यृद्धमक्षोधुकास् तां समाम् प्रजाः  
VERSE: 2
   न ह्यासामिषमूर्जमाददते ।
   उत्क्रोदं कुर्वते 
   यथा बन्धान् मुमुचाना उत्क्रोदं कुर्वत एवमेव तद् यजमाना देवबन्धान् मुमुचाना उत्क्रोदं कुर्वत इषमूर्जं आत्मन् दधानाः ।
   वाणः शततन्तुर् भवति 
   शतायुः पुरुषः शतेन्द्रियः ।
   आयुष्येवेन्द्रिये प्रति तिष्ठन्ति ।
   आजिं धावन्त्यनभिजितस्याभिजित्यै 
   दुन्दुभीन्त् समाघ्नन्ति 
   परमा वा एषा वाग् या दुन्दुभौ 
   परमामेव  
VERSE: 3
   वाचमव रुन्धते 
   भूमिदुन्दुभिमा घ्नन्ति 
   यैवेमां वाक् प्रविष्टा तामेवाव रुन्धते । 
   अथो इमामेव जयन्ति 
   सर्वा वाचो वदन्ति 
   सर्वासां वाचामवरुद्ध्यै । 
   आर्द्रे चर्मन् व्यायच्छेते 
   इन्द्रियस्यावरुद्ध्यै । 
   आन्यः क्रोशति प्रान्यः शंसति 
  य आक्रोशति पुनात्येवैनान्त्  स  
   यः प्रशंसति पूतेष्वेवान्नाद्यं दधाति । 
2़ ऋषिकृतं च
VERSE: 4
   वा एते देवकृतं च पूर्वैर् मासैरव रुन्धते 
   यद् भूतेच्छदां सामानि भवन्त्य् उभयस्यावरुद्ध्यै 
   यन्ति वा एते मिथुनाद् ये संवत्सरमुपयन्ति । 
   अन्तर्वेदि मिथुनौ सम् भवतस् 
   तेनैव मिथुनान् न यन्ति ॥ 
7.5.10 अनुवाक 10 अश्वमेधाङ्गमन्त्रकथनम् VERSE: 1
   चर्माव भिन्दन्ति 
   पाप्मानमेवैषामव भिन्दन्ति 
   माऽप रात्सीर् माऽति व्यात्सीरित्याह 
   सम्प्रत्येवैषाम् पाप्मानमव भिन्दन्ति । 
   उदकुम्भानधिनिधाय दास्यो मार्जालीयम् परि नृत्यन्ति पदो निघ्नतीरिदम्मधुं गायन्त्यः । 
   मधु वै देवानाम् परममन्नाद्यम् 
   परममेवान्नाद्यमव रुन्धते 
   पदो नि घ्नन्ति 
   महीयामेवैषु दधति ॥ 
7.5.11 अनुवाक 11 अश्वमेधाङ्गमन्त्रकथनम् VERSE: 1
   पृथिव्यै स्वाहान्तरिक्षाय स्वाहा दिवे स्वाहा 
   सम्प्लोष्यते स्वाहा सम्प्लवमानाय स्वाहा सम्प्लुताय स्वाहा 
   मेघायिष्यते स्वाहा मेघायते स्वाहा मेघिताय स्वाहा मेघाय स्वाहा 
   नीहाराय स्वाहा निहाकायै स्वाहा 
   प्रासचाय स्वाहा प्रचलाकायै स्वाहा 
   विद्योतिष्यते स्वाहा विद्योतमानाय स्वाहा संविद्योतमानाय स्वाहा 
   स्तनयिष्यते स्वाहा स्तनयते स्वाहोग्रं स्तनयते स्वाहा 
   वर्षिष्यते स्वाहा वर्षते स्वाहाभिवर्षते स्वाहा परिवर्षते स्वाहा संवर्षते  
VERSE: 2
   स्वाहानुवर्षते स्वाहा 
   शीकायिष्यते स्वाहा शीकायते स्वाहा शीकिताय स्वाहा 
   प्रोषिष्यते स्वाहा प्रुष्णते स्वाहा परिप्रुष्णते स्वाहा । 
   उद्ग्रहीष्यते स्वाहोद्ग्रृह्णते स्वाहोद्ग्रृहीताय स्वाहा 
   विप्लोष्यते स्वाहा मानाय स्वाहा विप्लुताय स्वाहा । 
   आतप्स्यते स्वाहाऽऽतपते स्वाहोग्रमातपते स्वाहा । 
   ऋग्भ्यः स्वाहा यजुर्भ्यः स्वाहा सामभ्यः स्वाहाङ्गिरोभ्यः स्वाहा 
   वेदेभ्यः स्वाहा गाथाभ्यः स्वाहा नाराशंसीभ्यः स्वाहा रैभीभ्यः स्वाहा 
   सर्वस्मै स्वाहा ॥ 
7.5.12 अनुवाक 12 अश्वमेधाङ्गमन्त्रकथनम् VERSE: 1
   दत्वते स्वाहाऽदन्तकाय स्वाहा 
   प्राणिने स्वाहाऽप्राणाय स्वाहा 
   मुखवते स्वाहाऽमुखाय स्वाहा 
   नासिकवते स्वाहाऽनासिकाय स्वाहा । 
   अक्षण्वते स्वाहाऽनक्षिकाय स्वाहा 
   कर्णिने स्वाहाऽकर्णकाय स्वाहा 
   शीर्षण्वते स्वाहाऽशीर्षकाय स्वाहा 
   पद्वते स्वाहाऽपादकाय स्वाहा 
   प्राणते स्वाहाऽप्राणते स्वाहा 
   वदते स्वाहाऽवदते स्वाहा 
   पश्यते स्वाहाऽपश्यते स्वाहा 
  शृण्वते स्वाहाऽशृण्वते स्वाहा 
   मनस्विने स्वाहा  
VERSE: 2
   अमनसे स्वाहा 
   रेतस्विने स्वाहाऽरेतस्काय स्वाहा 
   प्रजाभ्यः स्वाहा प्रजननाय स्वाहा 
   लोमवते स्वाहाऽलोमकाय स्वाहा 
   त्वचे स्वाहाऽत्वक्काय स्वाहा 
   चर्मण्वते स्वाहाऽचर्मकाय स्वाहा 
   लोहितवते स्वाहाऽलोहिताय स्वाहा 
   मांसन्वते स्वाहाऽमांसकाय स्वाहा 
   स्नावभ्यः स्वाहाऽस्नावकाय स्वाहा । 
   अस्थन्वते स्वाहाऽनस्थिकाय स्वाहा 
   मज्जन्वते स्वाहाऽमज्जकाय स्वाहा । 
   अङ्गिने स्वाहाऽनङ्गाय स्वाहा । 
   आत्मने स्वाहाऽनात्मने स्वाहा 
  सर्वस्मै स्वाहा ॥ 
7.5.13 अनुवाक 13 अश्वमेधाङ्गमन्त्रकथनम् VERSE: 1
   कस् त्वा युनक्ति स त्वा युनक्तु 
   विष्णुस् त्वा युनक्तु । 
   अस्य यज्ञस्यर्द्ध्यै मह्यं संनत्यै । 
   अमुष्मै कामाय । 
   आयुषे त्वा प्राणाय त्वाऽपानाय त्वा व्यानाय त्वा 
   व्युष्ट्यै त्वा 
   रय्यै त्वा राधसे त्वा 
   घोषाय त्वा पोषाय त्वाऽऽराद्घोषाय त्वा 
   प्रच्युत्यै त्वा ॥ 
7.5.14 अनुवाक 14 अश्वमेधाङ्गमन्त्रकथनम् VERSE: 1
   अग्नये गायत्राय त्रिवृते राथंतराय वासन्तायाष्टाकपालः । 
   इन्द्राय त्रैष्टुभाय पञ्चदशाय बार्हताय ग्रीष्मायैकादशकपालः । 
   विश्वेभ्यो देवेभ्यो जागतेभ्यः सप्तदशेभ्यो वैरूपेभ्यो वार्षिकेभ्यो द्वादशकपालः । 
   मित्रावरुणाभ्यामानुष्टुभाभ्यामेकविंशाभ्यां वैराजाभ्यां शारदाभ्याम् पयस्या 
   बृहस्पतये पाङ्क्ताय त्रिणवाय शाक्वराय हैमन्तिकाय चरुः 
   सवित्र आतिच्छन्दसाय त्रयस्त्रिंशाय रैवताय शैशिराय द्वादशकपालः । 
   अदित्यै विष्णुपत्न्यै चरुः । 
   अग्नये वैश्वानराय द्वादशकपालः । 
   अनुमत्यै चरुः 
  काय एककपालः ॥ 
7.5.15 अनुवाक 15 अश्वमेधाङ्गमन्त्रकथनम् VERSE: 1
   यो वा अग्नावग्निः प्रह्रियते यश्च सोमो राजा तयोरेष आतिथ्यं यदग्नीषोमीयः । 
   अथैष रुद्रो यश्चीयते 
   यत् संचितेऽग्नावेतानि हवींषि न निर्वपेत् । 
   एष एव रुद्रोऽशान्त उपोत्थाय प्रजाम् पशून् यजमानस्याभि मन्येत 
   यत् संचितेऽग्नावेतानि हवींषि निर्वपति भागधेयेनैवैनं शमयति नास्य रुद्रोऽशान्तः  
VERSE: 2
   उपोत्थाय प्रजाम् पशूनभि मन्यते 
   दश हवींषि भवन्ति 
   नव वै पुरुषे प्राणा नाभिर् दशमी 
   प्राणान् एव यजमाने दधाति । 
   अथो दशाक्षरा  विराड्  
   अन्नं  विराड्  
   विराज्येवान्नाद्ये प्रति तिष्ठति । 
   ऋतुभिर्वा एष छन्दोभिः स्तोमैः पृष्ठैश्चेतव्य इत्याहुः । 
   यदेतानि हवींषि निर्वपत्य् ऋतुभिरेवैनं छन्दोभिः स्तोमैः पृष्ठैश्चिनुते 
   दिशः सुषुवाणेन 
VERSE: 3
   अभिजित्या इत्याहुः । 
   यदेतानि हवींषि निर्वपति दिशामभिजित्यै । 
   एतया वा इन्द्रं देवा अयाजयन् तस्माद् इन्द्रसवः । 
   एतया मनुम् मनुष्यास् तस्मान् मनुसवः । 
   यथेन्द्रो देवानां यथा मनुर् मनुष्याणामेवम् भवति य एवं विद्वान् एतयेष्ट्या यजते 
   दिग्वतीः पुरोऽनुवाक्या भवन्ति 
   सर्वासां दिशामभिजित्यै ॥ 
7.5.16 अनुवाक 16 अश्वमेधाङ्गमन्त्रकथनम् VERSE: 1 यः प्राणतो निमिषतो महित्वैक इद् राजा जगतो बभूव । य ईशे अस्य द्विपदश्चतुष्पदः कस्मै देवाय हविषा विधेम ॥ उपयामगृहीतोऽसि प्रजापतये त्वा जुष्टं गृह्णामि तस्य ते द्यौर् महिमा नक्षत्राणि रूपमादित्यस्ते तेजस्तस्मै त्वा महिम्ने प्रजापतये स्वाहा ॥
7.5.17 अनुवाक 17 अश्वमेधाङ्गमन्त्रकथनम् VERSE: 1 य आत्मदा बलदा यस्य विश्व उपासते प्रशिषं यस्य देवाः । यस्य छायाऽमृतं यस्य मृत्युः कस्मै देवाय हविषा विधेम ॥ उपयामगृहीतोऽसि प्रजापतये त्वा जुष्टं गृह्णामि तस्य ते पृथिवी महिमौषधयो वनस्पतयो रूपमग्निस् ते तेजस् तस्मै त्वा महिम्ने प्रजापतये स्वाहा ॥
7.5.18 अनुवाक 18 अश्वमेधाङ्गमन्त्रकथनम् VERSE: 1
   आ ब्रह्मन् ब्राह्मणो ब्रह्मवर्चसी जायताम् 
   आऽस्मिन् राष्ट्रे राजन्य इषव्यः शूरो महारथो जायताम् । 
   दोग्ध्री धेनुः । 
   वोढाऽनड्वान् 
   आशुः सप्तिः 
   पुरंधिर्योषा 
   जिष्णू रथेष्ठाः 
   सभेयो युवा । 
   आऽस्य यजमानस्य वीरो जायताम् । 
   निकामेनिकामे नः पर्जन्यो वर्षतु 
   फलिन्यो न ओषधयः पच्यन्ताम् । 
   योगक्षेमो नः कल्पताम् ॥ 
7.5.19 अनुवाक 19 अश्वमेधाङ्गमन्त्रकथनम् VERSE: 1 आऽक्रान् वाजी पृथिवीमग्निं युजमकृत वाज्यर्वाऽक्रान् वाज्यन्तरिक्षं वायुं युजमकृत वाज्यर्वा द्यां वाज्याऽक्रंस्त सूर्यं युजमकृत वाज्यर्वा । अग्निस् ते वाजिन् युङ्ङ् अनु त्वा रभे स्वस्ति मा सम् पारय वायुस् ते वाजिन् युङ्ङ् अनु त्वाऽऽ रभे स्वस्ति मा सम्
VERSE: 2
   पारयाऽऽदित्यस् ते वाजिन् युङ्ङ् अनु त्वा रभे स्वस्ति मा सम् पारय प्राणधृग् असि प्राणम् मे दृंह व्यानधृग् असि व्यानम् मे दृंहापानधृग् अस्यपानम् मे दृंह चक्षुरसि चक्षुर् मयि धेहि श्रोत्रमसि श्रोत्रम् मयि धेह्यायुरस्यायुर् मयि धेहि ॥  
7.5.20 अनुवाक 20 अश्वमेधाङ्गमन्त्रकथनम् VERSE: 1
   जज्ञि बीजम् । 
   वर्ष्टा पर्जन्यः 
   पक्ता सस्यम् । 
   सुपिप्पला ओषधयः 
   स्वधिचरणेयम् । 
   सूपसदनोऽग्निः 
   स्वध्यक्षमन्तरिक्षम् । 
   सुपावः पवमानः 
   सूपस्थाना द्यौः 
   शिवमसौ तपन् 
  यथापूर्वमहोरात्रे 
   पञ्चदशिनोऽर्धमासास् 
   त्रिंशिनो मासाः 
   क्लृप्ता ऋतवः 
   शान्तः संवत्सरः ॥ 
7.5.21 अनुवाक 21 अश्वमेधाङ्गमन्त्रकथनम् VERSE: 1
   आग्नेयोऽष्टाकपालः 
   सौम्यश्चरुः 
   सावित्रोऽष्टाकपालः 
   पौष्णश्चरुः । 
   रौद्रश्चरुः । 
   अग्नये वैश्वानराय द्वादशकपालो मृगाखरे यदि नाऽऽगच्छेत् । 
   अग्नयेऽंहोमुचेऽष्टाकपालः 
   सौर्यम् पयः । 
   वायव्य आज्यभागः ॥ 
7.5.22 अनुवाक 22 अश्वमेधाङ्गमन्त्रकथनम् VERSE: 1
   अग्नयेऽंहोमुचेऽष्टाकपालः । 
   इन्द्रायांहोमुच एकादशकपालः । 
   मित्रावरुणाभ्यामागोमुग्भ्याम् पयस्या 
   वायोसावित्र आगोमुग्भ्यां चरुः । 
   अश्विभ्यामागोमुग्भ्यां धानाः । 
   मरुद्भ्य एनोमुग्भ्यः सप्तकपालः । 
   विश्वेभ्यो देवेभ्य एनोमुग्भ्यो द्वादशकपालः । 
   अनुमत्यै चरुः । 
   अग्नये वैश्वानराय द्वादशकपालः । 
   द्यावापृथिवीभ्यामंहोमुग्भ्यां द्विकपालः ॥ 
7.5.23 अनुवाक 23 अश्वमेधाङ्गमन्त्रकथनम् VERSE: 1
   अग्नये समनमत् पृथिव्यै समनमत् । 
   यथाग्निः पृथिव्या समनमदेवम् मह्यम् भद्राः संनतयः सं नमन्तु 
   वायवे समनमदन्तरिक्षाय समनमत् । 
   यथा वायुरन्तरिक्षेण 
   सूर्याय समनमद् दिवे समनमत् । 
   यथा सूर्यो दिवा 
   चन्द्रमसे समनमन् नक्षत्रेभ्यः समनमत् । 
   यथा चन्द्रमा नक्षत्रैः  
   वरुणाय समनमदद्भ्यः समनमत् । 
   यथा  
VERSE: 2
   वरुणोऽद्भिः 
   साम्ने समनमद् ऋचे समनमत् । 
   यथा सामर्चा 
   ब्रह्मणे समनमत् क्षत्राय समनमत् । 
   यथा ब्रह्म क्षत्रेण 
   राज्ञे समनमद् विशे समनमत् । 
   यथा राजा विशा 
   रथाय समनमदश्वेभ्यः समनमत् । 
   यथा रथोऽश्वैः 
  प्रजापतये समनमद् भूतेभ्यः समनमत् । 
  यथा प्रजापतिर् भूतैः समनमदेवम् मह्यम् भद्राः संनतयः सं नमन्तु ॥ 
7.5.24 अनुवाक 24 अश्वमेधाङ्गमन्त्रकथनम् VERSE: 1 ये ते पन्थानः सवितः पूर्व्यासोऽरेणवो वितता अन्तरिक्षे । तेभिर् नो अद्य पथिभिः सुगेभी रक्षा च नो अधि च देव ब्रूहि ॥ नमोऽग्नये पृथिविक्षिते लोकस्पृते लोकमस्मै यजमानाय देहि नमो वायवेऽन्तरिक्षक्षिते लोकस्पृते लोकमस्मै यजमानाय देहि नमः सूर्याय दिविक्षिते लोकस्पृते लोकमस्मै यजमानाय देहि ॥
7.5.25 अनुवाक 25 अश्वमेधाङ्गमन्त्रकथनम् VERSE: 1
   यो वा अश्वस्य मेध्यस्य शिरो वेद शीर्षण्वान् मेध्यो भवति । 
   उषा वा अश्वस्य मेध्यस्य शिरः 
   सूर्यश्चक्षुः । 
   वातः प्राणः । 
   चन्द्रमाः श्रोत्रम् । 
   दिशः पादौ । 
   अवान्तरदिशाः पर्शवः । 
   अहोरात्रे निमेषः । 
   अर्धमासाः पर्वाणि 
   मासाः संधानानि । 
   ऋतवोऽङ्गानि 
  संवत्सर आत्मा 
  रश्मयः केशाः । 
   नक्षत्राणि रूपम् । 
   तारका अस्थानि 
  नभो मांसानि । 
   ओषधयो लोमानि 
   वनस्पतयो वालाः । 
   अग्निर् मुखम् । 
   वैश्वानरो व्यात्तम् । 
VERSE: 2
   समुद्र उदरम् 
   अन्तरिक्षम् पायुः । 
   द्यावापृथिवी आण्डौ 
   ग्रावा शेपः 
   सोमो रेतः । 
   यज् जञ्जभ्यते तद् वि द्योतते 
   यद् विधूनुते तत् स्तनयति 
   यन् मेहति तद् वर्षति 
   वाग् एवास्य  वाग्  
   अहर्वा अश्वस्य जायमानस्य महिमा पुरस्ताज् जायते रात्रिरेनम् महिमा पश्चादनु जायते । 
   एतौ वै महिमानावश्वमभितः सम् बभूवतुः । 
  हयो देवानवहदर्वाऽसुरान् वाजी गन्धर्वानश्वो मनुष्यान् । 
   समुद्रो वा अश्वस्य योनिः समुद्रो बन्धुः ॥ 
