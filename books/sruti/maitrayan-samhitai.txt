इषे त्वा सुभूताय, वायवः स्थ , देवो वः सविता प्रार्पयतु श्रेष्ठतमाय कर्मणे , 
आप्यायध्वं अघ्न्या देवेभ्या इन्द्राय भागं , मा वः स्तेन ईशत माघशँसो ध्रुवा अस्मिन् गोपतौ स्यात बह्वीs , 
यजमानस्य पशून् पाहि ॥ 
1.1. 2   
गोषदसि, प्रत्युष्टँ रक्षः प्रत्युष्टारातिः ॥ 
प्रेयमगाद् धिषणा बर्हिरच्छ मनुना कृता स्वधया वितष्टा । 
तयावहन्ते कवयः पुरस्तात् ॥ 
देवानां परिषूतमसि विष्णोः स्तुपो , अतिसृष्टो गवां भागो , देवस्य त्वा सवितुः प्रसवे'श्विनोर्बाहुभ्यां पूष्णो हस्ताभ्यां बर्हिर् देवसदनं दामि ॥ 
अतस्त्वं बर्हिः शतवल्शँ विरोह सहस्रवल्शा वि वयं रुहेम ॥ 
अयुपिता योनिर, दित्या रास्नासि , इन्द्राण्याः संनहनं , पूषा ते ग्रन्थिं ग्रथ्नातु, स ते मास्थादि, न्द्रस्य त्वा बाहुभ्यां उद्यछे, बृहस्पतेर्मूर्ध्नाहरामि , उर्वन्तरिक्षं वीहि , अदित्यास्त्वा पृष्ठे सादयामि ॥ 

1.1.3 अनुवाकः3   
शुन्धध्वं दैव्याय कर्मणे , वसूनां पवित्रमसि शतधारं सहस्रधारं अछिद्रतनुः ॥ 
द्यौरसि , पृथिव्यसि, मातरिश्वनो घर्मः ॥ 
विश्वहोतुर्धामन् त्सीद ॥ 
पोषाय त्वा , अदित्या रास्नासि , कामधुक्षः , सा विश्वायुरस्त्वसौ, कामधुक्षः, सा विश्वभूरस्त्वसौ , कामधुक्षः 
सा विश्वकर्मास्त्वसौ , हुतो स्तोको , हुतो द्रप्सो , अग्ने पाहि विप्रुषः, सुपचा देवेभ्यो हव्यं पच , अग्नये त्वा बृहते नाकाय , स्वाहा द्यावापृथिवीभ्यां , इन्द्राय त्वा भागं सोमेनातनच्मि , विष्णो हव्यं रक्षस्व , आपो जागृत ॥ 

1.1.4 अनुवाकः4   
वेषाय वां , कर्मणे वां , सुकृताय वां , देवीरापो ऽग्रेगुवो ऽग्रेणीयो ऽग्रे ऽस्य यज्ञस्य प्रेत , 
अग्रं यज्ञं नयताग्रं यज्ञपतिम् , युष्मानिन्द्रो'वृणीत वृत्रतूर्ये 
यूयम्इन्द्रमवृणीध्वं वृत्रतूर्ये , प्रोक्षिताः स्थ , संसीदन्तां दैवीर्विशो , वानस्पत्यासि, 
वर्षवृद्धमसि , उर्वन्तरिक्षं वीहि , प्रत्युष्टँ रक्षः , प्रत्युष्टारातिर्धूरसि , ध्वर ध्वरन्तं यो अस्मान् ध्वरात् , 
यं वयं ध्वराम तं ध्वर ॥ 

1.1.5 अनुवाकः5   
देवानामसि वह्नितमं सस्नितमं पप्रितमं जुष्टतमं देवहूतमं, अह्रुतमसि हविर्धानं , दृंहस्व , मा ह्वार् , विष्णोः क्रमो'सि , उरु वाताय , मित्रस्य वश्चक्षुषा प्रेक्षे , देवस्य वः सवितुः प्रसवेऽश्विनोर्बाहुभ्यां पूष्णो हस्ताभ्यां , यच्छन्तु पञ्च, गोपीथाय वो नारातये , अग्नये वो जुष्टान् निर्वपामि , अमुष्मै वो जुष्टान् , इदं देवानामिदमु नः सह , दृंहन्तां दुर्याः , स्वाहा द्यावापृथिवीभ्यां , निर्वरुणस्य पाशादमुक्षि , स्वरभिर्व्यक्षं ज्योतिर्वैश्वानरम् , उर्वन्तरिक्षं वीहि , अदित्या व उपस्थे सादयामि ॥ 
1.1.6 अनुवाकः6   
देवो वः सवितोत्पुनात्वछिद्रेण पवित्रेण । वसोः सूर्यस्य रश्मिभिः ॥ 
अग्नये वो जुष्टान् प्रोक्षामि , अमुष्मै वो जुष्टान् , यद्वोऽशुद्ध आलेभे तं शुन्धध्वं , अदित्यास्त्वगसि , 
अवधूतं रक्षो , अवधूतारातिः , अदित्यास्त्वगसि , प्रति त्वादित्यास्त्वग् वेत्तु 
पृथुग्रावासि वानस्पत्यः , प्रति त्वादित्यास्त्वग् वेत्तु , अग्नेर्जिह्वासि वाचो विसर्जनं , आयुषे वो, 
बृहद्ग्रावासि वानस्पत्यो, देवेभ्यो हव्यं शमीष्व , सुशमि शमीष्व , कुटरुरसि मधुजिह्वस्त्वया वयं संघातंसंघातं जेष्म , इषमावद , ऊर्जमावद, रायस्पोषमावद ॥ 

1.1.7 अनुवाकः7   
वर्षवृद्धमसि , प्रति त्वा वर्षवृद्धं वेत्तु , परापूतं रक्षः परापूतारातिः प्रविद्धो रक्षसां भागो ,  
अदित्यास्त्वगसि , अवधूतं रक्षो अवधूतारातिः , अदित्यास्त्वगसि , प्रति त्वादित्यास्त्वग् वेत्तु 
धिषणासि पार्वती प्रति त्वादित्यास्त्वग् वेत्तु , धिषणासि पार्वती प्रति त्वा पार्वती वेत्तु , 
अदित्याः स्कम्भोऽसि , धान्यमसि धिनुहि देवान् , प्राणाय त्वा , अपानाय त्वा व्यानाय त्वा 
दीर्घामनु प्रसृतिं संस्पृशेथां , आयुषे वो, मित्रस्य वश्चक्षुषावेक्षे , देवो वः सविता हिरण्यपाणिरुपगृह्णातु ॥ 

1.1.8  अनुवाकः8   
निर्दग्धं रक्षो , निर्दग्धारातिः , समुद्रं मा धां , ध्रुवमसि पृथिवीं दृंह , अपाग्नेऽग्निमामादं जहि ,
निः क्रव्यादं नुदस्व , अग्ने देवयजनं वह , धरुणमसि , अन्तरिक्षं दृंह , धर्त्रमसि , दिवं दृंह 
धर्मासि , विश्वा विश्वानि दृंह , चिदसि , परिचिदसि , विश्वासु दिक्षु सीद , सजातानस्मै यजमानाय परिवेशय 
सजाता इमं यजमानं परिविशन्तु , वसूनां रुद्राणामादित्यानां भृगूणामङ्गिरसां घर्मस्य तपसा तप्यध्वं ॥ 
यानि घर्मे कपालानि उपचिन्वन्ति वेधसः । पूष्णस्तान्यपि व्रत इन्द्रवायू विमुञ्चताम् ॥ 

1.1.9 अनुवाकः9   
देवस्य वः सवितुः प्रसवेऽश्विनोर्बाहुभ्यां पूष्णो हस्ताभ्यां संवपामि ॥ 
देवो वः सवितोत्पुनात्वछिद्रेण पवित्रेण । वसोः सूर्यस्य रश्मिभिः ॥ 
सं आपा ओषधीभिर्गच्छन्तां सं ओषधयो रसेन । 
सं रेवतीर्जगतीः शिवाः शिवाभिः समसृक्षतापः ॥ 
सीदन्तु विशो , जनयत्यै त्वा , घर्मोऽसि विश्वायुः , घर्म घर्मे श्रयस्व , उरु प्रथस्व , उरु ते यज्ञपतिः प्रथताम् , 
सं ते तन्वा तन्वः पृच्यन्ताम् ॥ 
परि वाजपतिः कविरग्निर्हव्यानि अक्रमीत् । 
दधद्रत्नानि दाशुषे ॥ 
देवस्त्वा सविता श्रपयतु वर्षिष्ठे अधि नाके पृथिव्याः , अग्ने ब्रह्म गृह्णीष्व ॥ 

1.1.10 अनुवाकः10   
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे , इन्द्रस्य बाहुरसि दक्षिणः 
सहस्रभृष्टिः शततेजा , वायुस्तिग्मतेजाः , पृथिवि देवयजनि मा हिंसिषं तामोषधीनां मूलं , 
व्रजं गच्छ गोस्थानं , वर्षतु ते पर्जन्यो , बधान देव सवितः शतेन पाशैः परमस्यां परावति 
यो अस्मान् द्वेष्टि यं च वयं द्विष्मस्तमत्र बधान , सोऽतो मा मोचि , मा वः शिवा ओषधयो मूलं हिंसिषं , 
व्रजं गच्छ गोस्थानं , वर्षतु ते पर्जन्यो , बधान देव सवितः शतेन पाशैः परमस्यां परावति यो अस्मान् द्वेष्टि यं च वयं द्विष्मस्तमत्र बधान , सोऽतो मा मोचि , द्रप्सस्ते दिवं मा स्कान् , व्रजं गच्छ गोस्थानं , वर्षतु ते पर्जन्यो , बधान देव सवितः शतेन पाशैः परमस्यां परावति  , यो अस्मान् द्वेष्टि यं च वयं द्विष्मस्तमत्र बधान 
सोऽतो मा मोचि , वसवस्त्वा परिगृह्णन्तु गायत्रेण छन्दसा , रुद्रास्त्वा परिगृह्णन्तु त्रैष्टुभेन छन्दसा , 
आदित्यास्त्वा परिगृह्णन्तु जागतेन छन्दसा , अपाररुं पृथिव्या अदेवयजनं , सत्यसदसि , ऋतसदसि घर्मसदसि ॥ पुरा क्रूरस्य विसृपो विरप्शिन उदादाय पृथिवीं जीरदानुम् । 
तामैरयंश् चन्द्रमसि स्वधाभिस्तां धीरासः कवयोऽनुदृश्यायजन्त ॥ 

1.1.11 अनुवाकः11   
प्रत्युष्टँ रक्षः , प्रत्युष्टारातिर् आयुः प्राणं मा निर्मार्जीः , चक्षुः श्रोत्रं मा निर्मार्जीः , वाचं पशून् मा निर्मार्जीः , 
यज्ञं प्रजां मा निर्मार्जीः तेजोऽसि शुक्रमसि ज्योतिरसि , अमृतमसि वैश्वदेवमसि ॥ 
हविरसि वैश्वानरम् उन्नीतशुष्मं सत्यौजाः । 
सहोऽसि सहस्वारातिं सहस्व पृतनायतः ॥ 
सहस्रवीर्यमसि तन्वा जिन्व , आज्यस्याज्यमसि हविषो हविः सत्यस्य सत्यं , सत्याभिघृतं , सत्येन त्वाभिघारयामि , अदब्धेन त्वा चक्षुषावेक्षे रायस्पोषाय सुप्रजास्त्वाय ॥ 
धामासि प्रियं देवानामनाधृष्टं देवयजनं । 
देववीत्यै त्वा गृह्णामि ॥ 
देवीरापः शुद्धा यूयं देवान् युयुध्वं , 
शुद्धा वयं सुपरिविष्टाः परिवेष्टारो वो भूयास्म 
कृष्णोऽस्याखरेष्ठा * , 
      Fन् संधि is sत्रन्ग्e. Ed.: आखरेष्ठा अग्नये. प्: आखरेष्ठḥ. 
अग्नये घृतं भव , वेदिरसि , बर्हिषे त्वा जुष्टं प्रोक्षामि 
बर्हिरसि , वेद्यै त्वा जुष्टं प्रोक्षामि , स्वाहा पितॄभ्यो घर्मपावभ्यः ॥ 

1.1.12  अनुवाकः12   
पूषा ते ग्रन्थिं विष्यतु , विष्णोः स्तुपोऽसि , उरु प्रथस्वोर्णम्रदं स्वासस्थं देवेभ्यो , 
गन्धर्वोऽसि विश्वावसुर्विश्वस्मादीषमाणः , यजमानस्य परिधिरिड ईडितः , 
इन्द्रस्य बाहुरसि दक्षिणः , यजमानस्य परिधिरिड ईडितः , मित्रावरुणौ त्वोत्तरतः परिधत्तां , 
यजमानस्य परिधिरसीड ईडितः ॥ नित्यहोतारं त्वा कवे द्युमन्तः समिधीमहि ॥ 
वर्षिष्ठे अधि नाके पृथिव्याः सूर्यस्त्वा रश्मिभिः पुरस्तात् पातु कस्याश्चिदभिशस्त्या , 
विश्वजनस्य विधृती स्थः , वसूनां रुद्राणामादित्यानां सदोऽसि स्रुचां योनिः , 
द्यौरसि जन्मना जुहूर्नाम प्रिया देवानां प्रियेण नाम्ना ध्रुवे सदसि सीद , 
अन्तरिक्षमसि जन्मनोपभृन्नाम प्रिया देवानां प्रियेण नाम्ना , ध्रुवे सदसि सीद 
पृथिव्यसि जन्मना ध्रुवा नाम प्रिया देवानां प्रियेण नाम्ना ध्रुवे सदसि सीद 
ऋषभोऽसि शाक्वरो , वषट्कारस्य त्वा मात्रायां सादयामि ॥ 
ध्रुवा असदन्नृतस्य योनौ सुकृतस्य लोके ता विष्णो पाहि ॥ 
पाहि यज्ञं , पाहि यज्ञपतिम् , पाहि मां यज्ञन्यम् ॥ 
विष्णूनि स्थ , वैष्णवानि धामानि स्थ प्राजापत्यानि ॥ 

1.1.13 अनुवाकः13   
सूयमे मेऽद्य स्तं स्वावृतौ सूपावृतौ , अग्नाविष्णू विजिहाथां , मा मा हिंसिष्टं , लोकं मे लोककृतौ कृणुतं , 
मा मोदोषिष्टं आत्मानं मे पातं , शिवौ भवतमद्य नः , विष्णोः स्थामासि , इत इन्द्रस्तिष्ठन् वीर्यमकृणोद्देवताभिः समारभ्य ॥ 
ऊर्ध्वो अध्वरो दिविस्पृग् अह्रुतो यज्ञो यज्ञपतेः । 
इन्द्रवान् त्स्ववान् बृहद्भाः ॥ 
वीहि मधोर्घृतस्य स्वाहा, सं ज्योतिषा ज्योतिः ॥ 
वाजस्य मा प्रसवेनोद्ग्राभेणोदजिग्रभत् । 
अथा सपत्नानिन्द्रो मे निग्राभेणाधरं अकः ॥ 
उद्ग्राभश्च निग्राभश्च ब्रह्म देवं अवीवृधत् । 
अथा सपत्नानिन्द्राग्नी मे विषूचीनान् व्यस्यताम् ॥ 
वसुरसि , उपावसुरसि , विश्वावसुरसि , अप्तुभी रिहाणा व्यन्तु वयो , वशा पृश्निर्भूत्वा मरुतो गच्छ 
ततो नो वृष्ट्यावत ॥ 
संस्रावभागाः स्थेषा बृहन्तः प्रस्तरेष्ठा बर्हिषदश्च देवाः । 
इमां वाचं अभि विश्वे गृणन्तः स्वाहा देवा अमृता मादयन्ताम् ॥ 
देवा गातुविदो गातुं वित्त्वा गातुमित 
मनसस्पते सुधात्विमं यज्ञं दिवि देवेषु वाते धाः स्वाहा ॥ 
1.2 प्रपाठकः2   
1.2.1 अनुवाकः1   
आपो देवीः शुन्धत मा मधुमन्तं मधुमतीर्देवयज्यायै ॥ 
ओषधे त्रायस्वैनं स्वधिते मैनं हिंसीः । 
या ते शिवतमा तनूस्तयैनं उपस्पृश ॥ 
स्वस्त्युत्तरं अशीय ॥ 
हिरण्यवर्णाः शुचयः पावकाः प्रचक्रमुरि हित्वावद्यमापः । 
शतं पवित्रा विततानि आसु तेभिर्मा देवः सविता पुनातु ॥ 
आपो मा मातरः सूदयन्तु घृतेन मा घृतप्वः पुनन्तु । 
विश्वं हि रिप्रं प्रवहन्तु देवीरुदिदाभ्यः शुचिरा पूत एमि ॥ 
विष्णोः शर्मासि शर्म मे यच्छ , ऊर्जे त्वा , महीनां पयोऽस्यपामोषधीनां रसो , 
वर्चोधा असि वर्चो मे धेहि ॥ 
वृत्रस्यासि कनीनिका चक्षुषो मे वयोधाः , अन्तरहं त्वया द्वेषो अन्तररातीर्दधे महता पर्वतेन 
चक्षुष्पा असि चक्षुर्मे पाहि ॥ 
चित्पतिस्त्वा पुनातु वाचस्पतिस्त्वा पुनातु ॥ 
देवस्त्वा सविता पुनात्वछिद्रेण पवित्रेण । वसोः सूर्यस्य रश्मिभिः ॥ 
तस्य ते पवित्रपते पवित्रेण यस्मै कं पुने , तं शकेयम् ॥ 

1.2.2 अनुवाकः2   
आकूत्यै प्रयुजे अग्नये स्वाहा , मेधायै मनसे अग्नये स्वाहा , दीक्षायै तपसे अग्नये स्वाहा 
सरस्वत्यै पूष्णे अग्नये स्वाहा ॥ 
आपो देवीर्बृहतीर्विश्वशंभुवो द्यावापृथिवी उरो अन्तरिक्ष । 
बृहस्पतिर्नो हविषा वृधातु ॥ स्वाहा ॥ 
विश्वो देवस्य नेतुर्मर्तो वुरीत सख्यम् । 
विश्वो राय इषुध्यति द्युम्नं वृणीत पुष्यसे ॥ स्वाहा ॥ 
ऋक्सामयोः शिल्पे स्थस्ते वां आरभे , आ मोदृचः पातं , विष्णोः शर्मासि, शर्म मे यच्छ नमस्ते अस्तु मा मा हिंसीः ॥ 
इमां धियं शिक्षमाणस्य देव क्रतुं दक्षं वरुण संशिशाधि । 
ययाति विश्वा दुरिता तरेम सुतर्माणं अधि नावं रुहेयम् ॥ 
सूर्याग्नी द्यावापृथिवी उरो अन्तरिक्षापः॥ 
ओषधया उप मा दीक्षायां दीक्षापतयो ह्वयध्वं , देव सवितस्त्वं दीक्षाया दीक्षापतिरसि , इत्थं मा सन्तं पाहि , 
ऊर्गस्यङ्गिरस्यूर्णम्रदाः , ऊर्जं मयि धेहि , इन्द्रस्य योनिरसि, गोपाय मा , नमस्ते अस्तु मा मा हिंसीः ॥ 
कृषिं सुसस्यामुत्कृषे सुपिप्पला ओषधीस्कृधि । 
विषाणे विष्यैतं ग्रन्थिं यदस्य गुःपितं हृदि मनो यदस्य गुःपितं ॥ 
बृहन्नसि वानस्पत्यः , सुद्युम्नो द्युम्नं यजमानाय धेहि , नक्षत्राणां मातीकाशात् पाहि ॥ 
आ वो देवास ईमहे वामं प्रयत्यध्वरे । 
यद्वो देवास आगुरि यज्ञियासो हवामहे ॥ 
स्वाहा यज्ञं मनसः स्वाहा दिवः स्वाहा पृथिव्याः स्वाहोरोरन्तरिक्षात् , स्वाहा वातात् परिगृह्णामि स्वाहा ॥ 
1.2.3 अनुवाकः3   
नक्षत्राणां सकाशान् मा यौषं , व्रतं चरत ॥ 
दैवीं धियं मनामहे सुमृडीकामभिष्टये । 
वर्चोधां यज्ञवाहसं सुतीर्था नो असद्वशे ॥ 
ये देवा मनुजाता मनोयुजः सुदक्षा दक्षपितरस्ते नोऽवन्तु ते नः पान्तु , तेभ्यः स्वाहा ॥ 
शिवाः पीता भवत यूयमापो अस्माकं योना उदरे सुशेवाः । 
इरावतीरनमीवा अनागसः शिवा नो भवत जीवसे ॥ 

हविषां मन्दिष्ठोऽग्ने त्वं सु जागृहि वयं सु मन्दिषीमहि । 
गोपाय नः स्वस्तये प्रबुधे नः पुनस्कृधि ॥ 
पुनर्मनः पुनरायुर्ना आगात् पुनः प्राणः पुनराकूतमागात् । 
वैश्वानरोऽदब्धस्तनूपा अपबाधतां दुरितानि विश्वा ॥ 
त्वमग्ने व्रतपा असि देव आ मर्त्येष्वा । 
त्वं यज्ञेष्वीड्यो व्रतं अस्मासु धारय ॥ 
पूषा सनीनां , सोमो राधसां , मा पृणन् पूर्त्या विराधिष्ट , मा वयमायुषा वर्चसा च 
रास्त्वेयत् सोमा , आ भूयो भर , देवः सविता वसोर्वसुदावा , वायुर्गोपास्त्वष्टाधिपतिः , पूषा प्रतिग्रहीता , 
देवीरापो अपां नपाद्य ऊर्मिर्हविष्य इन्द्रियावान् मदिन्तमस्तं वो मा क्रमिषं , 
याः पशूनां ऋषभे वाचस्ताः सूर्यो अग्रे शुक्रो अग्रे ताः प्रहिणोमि यथाभागं वो अत्र 
शिवा नः पुनरायन्तु वाचो , वायवे त्वा, वरुणाय त्वा, रुद्राय त्वा, निर्ऋत्यै त्वा , 
इन्द्राय त्वा , मरुद्भ्यस्त्वा ॥ 
1.2.4 अनुवाकः4   
इयं ते शुक्र तनूरिदं वर्चस्तया संभव , भ्राजं गच्छ , जूरसि धृता मनसा जुष्टा विष्णवे , 
तस्यास्ते सत्यसवसः प्रसवे तन्वो यन्त्रमशीय स्वाहा , शुक्रमसि चन्द्रमसि , अमृतमसि वैश्वदेवमसि चिदसि मनासि धीरसि दक्षिणासि यज्ञियासि क्षत्रियासि , अदितिरस्युभयतःशीर्ष्णी 
सा नः सुप्राची सुप्रतीची भव , मित्रस्त्वा पदि बध्नातु पूषाध्वनः पातु , इन्द्रायाध्यक्षाय , 
अनु त्वा माता मन्यताम् अनु पिता , अनु भ्राता सगर्भ्यो , अनु सखा सयूथ्यः,  
सा देवि देवमछेहि , इन्द्राय सोमं , रुद्रस्त्वावर्तयतु , स्वस्ति सोमसखा पुनरेहि , वस्व्यसि रुद्रासि , अदितिरसि , आदित्यासि चन्द्रासि रुद्रासि , बृहस्पतिष्ट्वा सुम्ने रम्णातु , रुद्रो वसुभिराचके 
पृथिव्यास्त्वा मूर्धन्नाजिघर्मि यज्ञिया इडायास्पदे घृतवति स्वाहा , अस्मे रमस्व , अस्मे ते रायस्तव रायस्तव तव रायो , मा रायस्पोषेण वियौष्मः त्वष्ट्रीमन्तस्त्वा सपेम ॥ 

1.2.5 अनुवाकः5   
सूर्यस्य चक्षुरारुहमग्नेरक्ष्णः कनीनिकाम् । 
यदेतशेभिरीयसे भ्राजमानो विपश्चिता ॥ 
अपि पन्थां अगन्महि स्वस्तिगामनेहसं । 
येन विश्वाः परि द्विषो वृणक्ति विन्दते वसु ॥ 
अस्माकोऽसि 
शुक्रस्ते ग्रहः 
स्वाहा त्वा विचिद्भ्यः ॥ 
अभि त्यं देवं सवितारमोण्योः कविक्रतुमर्चामि सत्यसवसं रत्नधामभि प्रियं मतिम् । 
ऊर्ध्वा यस्यामतिर् भा अदिद्युतत्सवीमनि हिरण्यपाणिरमिमीत सुक्रतुः कृपा स्वः ॥ 
प्रजाभ्यस्त्वा प्रजास्त्वानुप्राणन्तु 
प्रजाः पाहि 
शुक्रं ते शुक्र शुक्रेण चन्द्रं चन्द्रेणामृतममृतेन क्रीणामि देव सोमः 
शक्म यत्ते गोर .स्मे ते चन्द्राणि 
तपसस्तनूरसि प्रजापतेर्वर्णः 
सहस्रपोषं पुष्यन्ति 
परमेण पशुना क्रियस्वा , स्मे ते बन्धुः 
सुवाङ्गभ्राडङ्घारे बम्भारेऽस्तरहस्तः कृशानो , 
एते वः सोमक्रयणास्तान् रक्षध्वं , 
मा वो दभन् , दुश्चक्षा वो मावक्षत् ॥ 



1.2.6 अनुवाकः6   
स्वजा असि , स्वभूरस्य, स्मे कर्मणे जातः , ऋतेन त्वा गृह्णामि , ऋतेन नः पाहि 
मित्रो ना एहि सुमित्रधः सह रायस्पोषेण , इन्द्रस्योरुमाविश दक्षिणं उशन्नुशन्तं स्योनः स्योनं ॥ 
उदायुषा स्वायुषोदोषधीनां रसेन । 
उत्पर्जन्यस्य धाम्नोदस्थाममृतं अनु ॥ 
उर्वन्तरिक्षं वीहि , अदित्याः सदा आसीद ॥ 
अस्तभ्नाद् द्यां ऋषभो अन्तरिक्षममिमीत वरिमाणं पृथिव्याः । 
आसीदद्विश्वा भुवनानि सम्राड् विश्वेत्तानि वरुणस्य व्रतानि ॥ 
वनेषु व्यन्तरिक्षं ततान वाजमर्वत्सु पयो अघ्न्यासु । 
हृत्सु क्रतुं वरुणं दिक्ष्वग्निं दिवि सूर्यमदधात् सोममद्रौ ॥ 
धूरसि ध्वर ध्वरन्तं यो अस्मान् ध्वरात् , यं वयं ध्वराम तं ध्वर ॥ 
वारुणमसि, वरुणः त्वोत्तभ्नातु , वरुणस्य स्कम्भोऽसि ॥ 
प्रच्यवस्व भुवनस्पते विश्वानि अभि धामानि । 
मा त्वा परिपरिणो मा परिपन्थिनो मा त्वा वृका अघायवो विदन् ॥ 
श्येनो भूत्वा परापत यजमानस्य नो गृहे संस्कृतं । 
देवेभ्यः सुत्यायै ॥ 
नमो मित्रस्य वरुणस्य चक्षसे महो देवाय तदृतं सपर्यत । 
दूरेदृशे देवजाताय केतवे दिवस्पुत्राय सूर्याय शँसत ॥ 
वारुणमसि वरुणः त्वोत्तभ्नातु वरुणस्य स्कम्भसर्जनं असि ॥ 
विचृत्तो वरुणस्य पाशः प्रत्यस्तो वरुणस्य पाशो , नमो वरुणस्य पाशाय , 
अग्नेस्तनूरसि विष्णवे त्वा 
सोमस्य तनूरसि विष्णवे त्वा , 
अतिथेरातिथ्यमसि विष्णवे त्वा , 
अग्नये त्वा रायस्पोषदे विष्णवे त्वा 
श्येनाय त्वा सोमभृते विष्णवे त्वा 
वारुणमसि वरुणोऽसि धृतव्रतो , 
वरुणस्य ऋतसदनं आसीद वरुणाय त्वा ॥ 
1.2.7 अनुवाकः7   
अग्नेर्जनित्रमअसि वृषणौ स्था , उर्वश्यसि , आयुरसि, पुरूरवा असि गायत्रमसि त्रिष्टुबसि जगदसि ॥ 
भवतं नः समनसौ समोकसौ सचेतसा अरेपसौ ॥ 
मा यज्ञं हिंसिष्टं मा यज्ञपतिं जातवेदसौ , शिवौ भवतमद्य नः ॥ 
अग्ना अग्निश्चरति प्रविष्टा ऋषीणां पुत्रो अधिराज एषः ॥ 
तस्मै विधेम हविषा वयं, मा देवानां यूयुपाम भागधेयम् ॥ 
आपतये त्वा गृह्णामि, परिपतये त्वा गृह्णामि , तनूनप्त्रे शक्मने शक्वराय शक्मना ओजिष्ठाय , 
अनाधृष्टमस्यनाधृष्यं देवानां ओजः ॥ अभिशस्तिपा अनभिशस्तेन्यम् ॥ 
अनु म इदं व्रतं व्रतपतिर्मन्यताम् अनु दीक्षां दीक्षापतिरञ्जसा, सत्यं उपागां , 
सुविते मा धा , अग्ने व्रतपते या मम तनूरेषा सा त्वयि , 
अग्ने व्रतपते या तव तनूरियं सा मयि 
सह नौ व्रतपते व्रतिनोर्व्रतानि , 
अंशुरंशुस्ते देव सोमाप्यायताम् इन्द्रायैकधनविदे , आ त्वमिन्द्राय प्यायस्व , 
आ तुभ्यमिन्द्रः प्यायताम् 
आप्यायय सखीन्त्सन्या मेधया 
स्वस्ति ते देव सोम सुत्यामशीय स्वस्त्यौदृचं 
एष्टा राया एष्टा वामानि प्रेषे भगाय ऋतं ऋतवादिभ्यो , नमो दिवे नमः पृथिव्यै ॥ 
या ते अग्नेऽयाशया तनूर्वर्षिष्ठा गहनेष्ठा । 
त्वेषं वचो अपावधीरुग्रं वचो अपावधीः ॥ स्वाहा ॥ 
या ते अग्ने रजाशया, या ते अग्ने हराशया, या ते अग्ने रुद्रिया तनूस्तया नः पाहि, तस्यै ते स्वाहा ॥ 


1.2.8 अनुवाकः8   
तप्तायनी मेऽसि 
वित्तायनी मेऽसि , 
अवतान्मा नाथितं 
अवताद्व्यथितं 
अग्ने अङ्गिरो योऽस्यां पृथिव्यामध्यस्यायुना नाम्नेहि 
वसवस्त्वा हरन्तु गायत्रेण छन्दसा 
वित्स्व यज्ञपते र्यत्तेऽनाधृष्टं धामानाधृष्यं तेन त्वादधे , 
अग्ने अङ्गिरो यो द्वितीयस्यां पृथिव्यामध्यस्यायुना नाम्नेहि 
रुद्रास्त्वा हरन्तु त्रैष्टुभेन छन्दसा 
वित्स्व यज्ञपते , 
र्यत्तेऽनाधृष्टं धामानाधृष्यं तेन त्वादधे , 
अग्ने अङ्गिरो यस्तृतीयस्यां पृथिव्यामध्यस्यायुना नाम्नेहि , 
आदित्यास्त्वा हरन्तु जागतेन छन्दसा 
वित्स्व यज्ञपते , 
र्यत्तेऽनाधृष्टं धामानाधृष्यं तेन त्वादधे 
विदेरग्ने नभो नाम यत्ते 
सिंहीरसि 
महिषीरसि 
देवेभ्यः शुन्धस्व 
देवेभ्यः शुम्भस्व , 
इन्द्रघोषास्त्वा पुरस्ताद्वसुभिः पान्तु 
पितरस्त्वा मनोजवा दक्षिणतः पान्तु 
रुद्रास्त्वा प्रचेतसः पश्चात् पान्तु 
विश्वकर्मा त्वादित्यैरुत्तरात् पातु 
सिंहीरसि सपत्नसाही स्वाहा 
सिंहीरसि रायस्पोषवनिः स्वाहा 
सिंहीरसि सुप्रजावनिः स्वाहा 
सिंहीरस्यादित्यवनिः सजातवनिः स्वाहा 
सिंहीरसि , आवह देवान् देवायते यजमानाय स्वाहा 
भूतेभ्यस्त्वा ,
विश्वायुरसि ,
पृथिवीं दृंह ,
ध्रुवक्षितिरसि , 
अन्तरिक्षं दृंह , 
अच्युतक्षिदसि, दिवं दृंह , 
अग्नेर्भस्मासि , 
अग्नेः पुरीषमसि , 
अग्नेः कुलायमसि ॥ 
विभ्राड् बृहत् पिबतु सोम्यं मध्वायुर्दधद्यज्ञपता अविह्रुतं । 
वातजूतो यो अभिरक्षति त्मना प्रजाः पिपर्ति बहुधा विराजति ॥ 
1.2.9 अनुवाकः9   
देवश्रुतौ देवेष्वाघोषेथां ॥ 
युञ्जते मन उत युञ्जते धियो विप्रा विप्रस्य बृहतो विपश्चितः । 
वि होत्रा दधे वयुनाविदेका इन्मही देवस्य सवितुः परिष्टुतिः ॥ 
अप जन्यं भयं नुद मा चक्रा अवृत्सत । 
गृहं सोमस्य गच्छतं गच्छदिन्द्रस्य निष्कृतं ॥ 
इदं विष्णुर्विचक्रमे त्रेधा निदधे पदा । 
समूढमस्य पांसुरे ॥ 
इरावती धेनुमती हि भूतं सूयवसिनी मनवे यशस्ये । 
व्यष्कभ्ना रोदसी विष्ण एते दाधर्थ पृथिवीमभितो मयूखैः ॥ 
सुवागावद देव दुर्यं अरिष्यन्नरिष्यतः ॥ 
आ नो वीरो जायतां कर्मण्योऽभिशस्तिपा अनभिशस्तेन्यः । 
यं बहवोऽनुजीवान्यो बहूनामसद्वशी ॥ 
वैष्णवमसि , विष्णुस्त्वोत्तभ्नातु ॥ 
दिवो विष्ण उत वा पृथिव्या उरोर्वा विष्णो बृहतो अन्तरिक्षात् । 
हस्तौ पृणस्व बहुभिर्वसव्यैरात् प्रयच्छ दक्षिणादोत सव्यात् ॥ 
विष्णोर्नु कं वीर्याणि प्रवोचं यः पार्थिवानि विममे रजांसि । 
यो अस्कभायदुत्तरं सधस्थं विचक्रमाणः त्रेधोरुगायः ॥ 
विष्णोः पृष्ठमसि ,
विष्णो रराटमसि 
विष्णोः शिप्रे स्थो , 
विष्णोः स्यूरसि 
विष्णोर्ध्रुवोऽसि 
वैष्णवमसि 
विष्णवे त्वा ॥ 
प्र तद्विष्णुः स्तवते वीर्येण मृगो न भीमः कुचरो गिरिष्ठाः । 
यस्योरुषु त्रिषु विक्रमणेष्वधिक्षियन्ति भुवनानि विश्वा ॥ 

1.2.10 अनुवाकः10   
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे , 
अभ्रिरसि ,
नारिरसि , 
इदमहं रक्षसो ग्रीवा अपिकृन्तामि , 
इदमहं यो मे समानो योऽसमानोऽरातीयति तस्य ग्रीवा अपिकृन्तामि 
बृहन्नसि बृहद्राया , 
बृहतीमिन्द्राय वाचं वद रक्षोहणं वलगहनं वैष्णवीं , 

सम्राड् असि सपत्नहा , इदमहं तान्वलगानुद्वपामि यान्मे समानो यानसमानो निचखान ये कुल्फदघ्ने 
निरस्तो वलगः स्वराडस्यभिमातिहा , इदमहं तान्वलगानुद्वपामि यान्मे सजातो यानसजातो निचखान ये जानुदघ्ने 
निरस्तो वलगो , विराडसि रक्षोहा , इदमहं तान्वलगानुद्वपामि यान्मे सबन्ध्रु यानसबन्ध्रु निचखान ये नाभिदघ्ने 
निरस्तो वलगः 
सत्रराडस्यशस्तिहा , इदमहं तान्वलगानुद्वपामि यान्मे भ्रातृव्यो यानभ्रातृव्यो निचखान ये अंसदघ्ने 
निरस्तो वलगः सर्वराडस्यरातीयतो हन्ता , इदमहं तान्वलगानुद्वपामि यान्मे सजन्यो यानसजन्यो निचखान ये शीर्षदघ्ने निरस्तो वलगः ॥ 
संमृश इमानायुषे वर्चसे च देवानां निधिरसि द्वेषोयवनः । 
युयोध्यस्मद्द्वेषांसि यानि कानि च चकृम ॥ 
देवानामिदं निहितं यदस्त्यथाभाहि प्रदिशश्चतस्रः । 
कृण्वानो अन्यं अधरान्त्सपत्नान् ॥ 
1.2.11 अनुवाकः11   
पृथिव्यै त्वा , अन्तरिक्षाय त्वा , दिवे त्वा , शुन्धन्तां लोकाः पितृषदना , यवोऽसि 
यवय द्वेषो अस्मद्य, वयारातिम् , पितृषदनं त्वा लोकमवस्तृणामि ॥ 
उञ्श्रयस्व वनस्पते सजूर्देवेन बर्हिषा । नितानस्त्वा मारुतो निहन्तु मित्रावरुणौ ध्रुवेण धर्मणा ॥ 
ब्रह्मवनिं त्वा क्षत्रवनिं पर्यूहामि, ब्रह्म दृंह, क्षत्रं दृंह रायस्पोषं दृंह , प्रजां दृंह , सजातानस्मै यजमानाय दृंह ॥ 
घृतेन द्यावापृथिवी आपृण विश्वजनस्य छायासि ॥ 
परि त्वा गिर्वणो गिर इमा भवन्तु विश्वतः । वृद्धायुमनु वृद्धयो जुष्टा भवन्तु जुष्टयः ॥ 
इन्द्राय त्वा , इन्द्रस्य स्यूरसि , इन्द्रस्य ध्रुवोऽसि , ऐन्द्रमसि , इन्द्राय त्वा , रक्षोघ्नो वो वलगघ्नः प्रोक्षामि वैष्णवान् , रक्षोहणं त्वा वलगहनं अवसिञ्चामि वैष्णवं , रक्षोहणं त्वा वलगहनं अवस्तृणामि वैष्णवं , 
रक्षोघ्नी वां वलगघ्नी उपदधामि वैष्णवी , रक्षोघ्नी वां वलगघ्नी पर्यूहामि वैष्णवी , रक्षोहणं त्वा वलगहनं आस्तृणामि वैष्णवं ॥ 
1.2.12 अनुवाकः12   
विभूरसि प्रवाहणः , वह्निरसि हव्यवाहनः , श्वात्रोऽसि प्रचेतास्तुथोऽसि विश्ववेदा , अवस्युरसि दुवस्वान् ,
अङ्घारिरसि बम्भारिरु , शिगसि कविः , शुन्ध्युरसि मार्जालीयः , सम्राड् असि कृशानुः , परिषद्योऽस्यास्तव्यो , 
नभोऽसि प्रतक्वा , असंमृष्टोऽसि हव्यसूदनः , ऋतधामासि स्वर्ज्योतिः , समुद्रोऽसि विश्वव्यचा , 
अहिरसि बुध्न्यः , कव्योऽसि कव्यवाहनो , मा मा हिंसीः ॥ 
1.2.13 अनुवाकः13   
त्वं सोम तनूकृद्भ्यो द्वेषोभ्योऽन्यकृतेभ्यः । उरु यन्तासि वरूथं ॥ स्वाहा ॥ 
जुषाणो अप्तुराज्यस्य वेतु ॥ स्वाहा ॥ अग्ने नय सुपथा राये अस्मान् विश्वानि देव वयुनानि विद्वान् । 
युयोध्यस्मज्जुहुराणमेनो भूयिष्ठां ते नमउक्तिं विधेम ॥ उरु विष्णो विक्रमस्वोरु क्षयाय नस्कृधि । 
घृतं घृतवने पिब प्रप्र यज्ञपतिं तिर ॥ स्वाहा ॥ एवा वन्दस्व वरुणं बृहन्तं नमस्या धीरं अमृतस्य गोपाम् । 
स नः शर्म त्रिवरूथं वियंसत्पातं नो द्यावापृथिवी उपस्थे ॥ उर्वन्तरिक्षं वीहि , अदित्याः सदा आसीद ,
देव सवितरेष ते सोमस्तं रक्षस्व , मा त्वा दभन् , दुश्चक्षास्ते मावक्षत् , 
एतत् त्वं देव सोम देवान् उपावृत , इदमहं मनुष्यान्त्सह रायस्पोषेण प्रजया चोपावर्ते ,
नमो देवेभ्यः , स्वधा पितॄभ्यो , निर्वरुणस्य पाशादमुक्षि स्वरभिव्यक्षं ज्योतिर्वैश्वानरम् , अग्ने व्रतपते या तव तनूर्मय्यभूदेषा सा त्वयि , अग्ने व्रतपते या मम तनूस्त्वय्यभूदियं सा मयि , 
पुनर्नौ व्रतपते व्रतिनोर्व्रतानि , यथायथं नौ व्रतपते व्रतिनोर्व्रतानि , वि व्रतानि सृजावहै ॥ 

1.2.14 अनुवाकः14   
अत्यन्यानगां नान्यानुपागां , अर्वाक् त्वा परेभ्यः परोऽवरेभ्योऽविदं , तं त्वा जुषामहे देवयज्यायै जुष्टँ विष्णवे 
विष्णवे त्वा ॥ 
उरु विष्णो विक्रमस्वोरु क्षयाय नस्कृधि । 
घृतं घृतवने पिब प्रप्र यज्ञपतिं तिर ॥ स्वाहा ॥ 
ओषधे त्रायस्वैनं स्वधिते मैनं हिंसीः । 
या ते शिवतमा तनूस्तयैनं उपस्पृश ॥ 
यं त्वामयं स्वधितिस्तिग्मतेजाः प्रणिनाय महते सौभगाय । 
दिवमग्रेण मा हिंसी , रन्तरिक्षं मध्येन , पृथिव्या संभव , भ्राजं गच्छ । 
वनस्पते शतवलिशो विरोह सहस्रवलिशा वि वयं रुहेम ॥ 
पृथिव्यै त्वा , अन्तरिक्षाय त्वा , दिवे त्वा , शुन्धन्तां लोकाः पितृषदनाs , यवोऽसि, यावय द्वेषो अस्मद्य, वयारातिम् , पितृषदनं त्वा लोकमवस्तृणामि ॥ 
स्वावेशोऽस्यग्रेगा नेतॄणां , अधि त्वा स्थास्यति , तस्य वित्स्व ॥ 
घृतेन द्यावापृथिवी आपृण , देवस्त्वा सविता मध्वानक्तु ॥ 
इन्द्रस्य चषालं असि , सुपिप्पला ओषधीस्कृधि , दिवमग्रेणोत्तभाना , न्तरिक्षं मध्येनापृण , पृथिवीं उपरेण दृंह ॥ 
ता ते धामानि उष्मसि गमध्यै गावो यत्र भूरिशृङ्गा अयासः । 
अत्राह तदुरुगायस्य विष्णोः परमं पदमवभाति भूरि ॥ 
विष्णोः कर्माणि पश्यत यतो व्रतानि पस्पशे । 
इन्द्रस्य युज्यः सखा ॥ 
ब्रह्मवनिं त्वा क्षत्रवनिं पर्यूहामि , ब्रह्म दृंह , क्षत्रं दृंह , रायस्पोषं दृंह , प्रजां दृंह ,
सजातानस्मै यजमानाय दृंह ॥ 
तद्विष्णोः परमं पदं शcया पश्यन्ति सूरयः । 
दिवीव चक्षुराततं ॥ 
परिवीरसि , परि त्वा दैवीर्विशो व्ययन्ताम् , परीमं यजमानं मनुष्याः सह रायस्पोषेण प्रजया च व्ययन्ताम् , 
दिवः सानूपेष , दिवं ते धूमो गच्छतु , अन्तरिक्षं ज्योतिः , पृथिवीं भस्म स्वाहा ॥ 
1.2.15 अनुवाकः15   
इषे त्वा , उपावीरसि , उपो देवान् दैवीर्विशः प्रागुर्वह्नय उशिजः , बृहस्पते धारया वसूनि हव्या ते स्वदं , 
देव त्वष्टर्वसु रणे , रेवती रमध्वं , देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे , 
ऋतस्य त्वा देवहविः पाशेन प्रतिमुञ्चामि , अमुष्मै त्वा जुष्टं , धर्षा मानुषाः , अद्भ्यो त्वौषधीभ्यो जुष्टं प्रोक्षामि , अनु त्वा माता मन्यताम् अनु पिता , अनु भ्राता सगर्भ्यो , अनु सखा सयूथ्यः , अनुमानावह देवान् देवायते यजमानाय , अपां पेरुरसि स्वात्तं सद्धविरापो देवीः स्वदन्तु , सं ते वायुर्वातेन गच्छताम् , सं यजत्रैरङ्गानि 
सं यज्ञपतिराशिषा , घृतेनाक्तौ पशूंस्त्रायेथां ॥ 
ये बध्यमानं अनु बध्यमाना अन्वैक्षन्त मनसा चक्षुषा च । 
अग्निष्टं अग्रे प्रमुमोक्तु देवः प्रजापतिः प्रजया संरराणः ॥ 
रेवति प्रेधा यज्ञपतिमाविशो,रो अन्तरिक्ष सजूर्देवेन वातेन ॥ 
त्मनास्य हविषो यज समस्य तन्वा भव । 
वर्षीयो वर्षीयसो यज्ञं यज्ञपतौ धाः ॥ 
स्वर्विदसि , स्वर्वित्त्वा स्वरिहि, स्वर्मह्यम् , स्वः पशुभ्यो , लोकविदसि , लोकं वित्त्वा लोकमिहि ,
लोकं मह्यम् , लोकं पशुभ्यो , नाथविदसि , नाथं वित्त्वा नाथमिहि , नाथं मह्यम् , नाथं पशुभ्यो , 
गातुविदसि , गातुं वित्त्वा गातुमिहि , गातुं मह्यम् , गातुं पशुभ्यः ॥ 
न वा एतन् म्रियसे नोत रिष्यसि देवं इदेषि पथिभिः शिवेभिः । 
यत्र यन्ति सुकृतो नापि दुष्कृतस्तत्र त्वा देवः सविता दधातु ॥ 
शमितार उपेतन यज्ञं देवेभिरन्वितं । 
पाशात् पशुं प्रमुञ्चत बन्धाद्यज्ञपतिं परि ॥ 
अदितिः पाशान् प्रमुमोक्त्वेतान् पशोः पाशान् पशुपतेरधि । 
यो नो द्वेष्ट्यधरः स पद्यतां तस्मिन् पाशान् प्रतिमुञ्चाम एतान् ॥ 

1.2.16 अनुवाकः16   
नमस्त आतान , अनर्वाक् प्रेहि यजमानाय घृतस्य कुल्यामनु सह रायस्पोषेण , देवीरापः शुद्धा यूयं देवान् युयुध्वं , 
शुद्धा वयं सुपरिविष्टाः परिवेष्टारो वो भूयास्म , वाचमस्य मा हिंसीः , प्राणमस्य मा हिंसीः , चक्षुरस्य मा हिंसीः , 
श्रोत्रमअस्य मा हिंसीः , यत्ते क्रूरं यदास्थितं तदेतेन शुन्धस्व , देवेभ्यः शुम्भस्व , गात्राण्यस्य मा हिंसीः , 
चरित्रानस्य मा हिंसीः , नाभिमस्य मा हिंसीः , मेढ्रं अस्य मा हिंसीः , पायुमस्य मा हिंसीः , शमद्भ्यः ॥ 
ओषधे त्रायस्वैनं स्वधिते मैनं हिंसीः । 
या ते शिवतमा तनूस्तयैनं उपस्पृश ॥ 
पृथिव्यै त्वा , रक्षसां भागोऽसि , इदमहं रक्षोऽवबाधे , इदमहं रक्षोऽधमं तमो नयामि , इषे त्वा , 
ऊर्जे त्वा , देवेभ्यः शुन्धस्व देवेभ्यः शुम्भस्व ॥ 
घृतेन द्यावापृथिवी प्रोर्णुवाताम् , अमुष्मै त्वा जुष्टं , नमः सूर्यस्य संदृशे ॥ उर्वन्तरिक्षं वीहि 
प्रत्युष्टँ रक्षः प्रत्युष्टाराति , र्वायोः स्तोकानां , प्रयुता द्वेषांसि , स्वाहोर्ध्वनभसं  मारुतं देवं गच्छतं ॥ 

1.2.17
जुष्टं देवेभ्यो हव्यं घृतावत् , अमुष्मै त्वा जुष्टं , रेडसि , अग्निष्ट्वा श्रीणातु , आपस्त्वा समरिण्वन् 
वातस्य त्वा ध्राज्यै पूष्णो रंह्या ऊष्मणोऽव्यथिषेऽपामोषधीनां रसो , घृतं घृतपावानः पिबत , वसां वसापावानः पिबत , अन्तरिक्षस्य हविरसि , स्वाहा त्वा वाताय, दिशः प्रदिश आदिशो विदिश उद्दिशो दिश , ऐन्द्रः प्राणो अङ्गे अङ्गे निदीध्यत् , ऐन्द्रोऽपानो अङ्गे अङ्गे निबोभुवत् , ऐन्द्रो व्यानो अङ्गे अङ्गे विबोभुवत् ॥ 
देव त्वष्टर्भूरि ते सत्समेतु सलक्ष्म यद्विषुरूपं बभूव । 
देवत्रा यन्तमवसे सखायो अनु त्वा माता पितरो मदन्तु ॥ 

1.2.18 अनुवाकः18   
समुद्रं गच्छ स्वाहा , अन्तरिक्षं गच्छ स्वाहा , देवं सवितारं गच्छ स्वाहा , अहोरात्रे गच्छ स्वाहा, 
मित्रावरुणौ गच्छ स्वाहा , द्यावापृथिवी गच्छ स्वाहा , छन्दांसि गच्छ स्वाहा , सोमं गच्छ स्वाहा ,
यज्ञं गच्छ स्वाहा , दिव्यं नभो गच्छ स्वाहा , अग्निं वैश्वानरं गच्छ स्वाहा , मनो हार्दिं यच्छ , 
ओषधीभ्यस्त्वा ॥ 
धाम्नोधाम्नो राजन्नितो वरुण नो मुञ्च यदापो अघ्न्या वरुणेति शपामहै । 
ततो वरुण नो मुञ्च ॥ 
उदुत्तमं वरुण पाशमस्मदवाधमं वि मध्यमं श्रथाय । 
अथा वयमादित्य व्रते तवानागसो अदितये स्याम ॥ 
सुमित्रा ना आपा ओषधयः सन्तु दुर्मित्रास्तस्मै सन्तु । 
यो अस्मान् द्वेष्टि यं च वयं द्विष्मः ॥ 

1.3 प्रपाठक ३
प्रपाठकः3   
1.3.1 अनुवाकः1   
हविष्मतीरिमा आपो हविष्मान् देवो अध्वरः । 
हविष्मं आविवासति हविष्मं अस्तु सूर्यः ॥ 
अग्नेर्वोऽपन्नगृहस्य सदसि सादयामि 
देवानां भागधेयीः स्थ , 
इन्द्राग्न्योर्भागधेयीः स्थ ,
मित्रावरुणयोर्भागधेयीः स्थ ,
विश्वेषां देवानां भागधेयीः स्थ ,

सुम्नायुवः सुम्न्याय सुम्नं धत्त ॥ 
हृदे त्वा , मनसे त्वा , दिवे त्वा , सूर्याय त्वा । 
ऊर्ध्वमिममध्वरं दिवि देवेषु होत्रा यच्छ ॥ 
शृणोत्वग्निः समिधा हवं मे शृण्वन्त्वापो धिषणाश्च देवीः  । 
शृणोतु ग्रावाणो विदुषो नु यज्ञं शृणोतु देवः सविता हवं मे ॥ 
देवीरापो अपां नपाद्य ऊर्मिर्हविष्य इन्द्रियावान् मदिन्तमस्तं देवेभ्यः शुक्रपेभ्यो दात येषां भागः स्थ स्वाहा 
कार्ष्यसि समुद्रस्य वोऽक्षित्या उन्नये 
वसूनां रुद्राणामादित्यानां पन्नेजनीः स्थ 
वसवो रुद्रा आदित्या एता वः पन्नेजनीः 
समुद्रं गन्धर्वेष्ठां अन्वातिष्ठत वातस्य पत्मनेडिता 
वामी ते संदृशि विश्वं रेतो धेषीय तव वामीरनु संदृशि ॥ 
यमग्ने पृत्सु मर्त्यमवा वाजेषु यं जुनाः । 
स यन्ता शश्वतीरिषः ॥ 
जुष्टो वाचो भूयासं , 
जुष्टो वाचस्पति , 
र्यद्वाचो मधुमत्तस्मै स्वाहा 
स्वाहा सरस्वत्यै ॥ 


1.3.2 अनुवाकः2   
निग्राभ्याः स्थ देवश्रुतो 
तर्पयत मा , 
आयुर्मे तर्पयत 
तर्पयत मा 
प्राणं मे तर्पयत 
तर्पयत मा , 
अपानं मे तर्पयत 
तर्पयत मा 
व्यानं मे तर्पयत 
तर्पयत मा 
चक्षुर्मे तर्पयत 
तर्पयत मा 
श्रोत्रं मे तर्पयत 
तर्पयत मा 
मनो मे तर्पयत 
तर्पयत मा 
वाचं मे तर्पयत 
तर्पयत मा , 
आत्मानं मे तर्पयत 
तर्पयत मा 
प्रजां मे तर्पयत 
तर्पयत मा 
गृहान् मे तर्पयत 
तर्पयत मा 
पशून् मे तर्पयत 
तर्पयत मा 
गणैर्मा मा वितीतृषत 
तर्पयत मा ॥ 


1.3.3 अनुवाकः3   
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे 
ग्रावास्यध्वरकृद्देवेभ्यो , 
गभीरमिममध्वरं कृधि ॥ 
इन्द्राय त्वा सुषुत्तमं मधुमन्तं पयस्वन्तम् । 
इन्द्राय त्वाभिमातिघ्ने , 
इन्द्राय त्वा वसुमते रुद्रवते , 
इन्द्राय त्वादित्यवते ॥ 
अग्नये त्वा रायस्पोषदे 
विष्णवे त्वा 
श्येनाय त्वा सोमभृते 
विष्णवे त्वा ॥ 
श्वात्राः स्थ वृत्रतुरो राध्वं गूर्ता अमृतस्य पत्नीः । 
ता देवीर्देवत्रेमं यज्ञं धत्तोपहूताः सोमस्य पिबत ॥ 
यत्ते सोम दिवि ज्योतिर् यत्पृथिव्यां यदुरा अन्तरिक्षे 
तेनास्मै यज्ञपतय उरु राये कृधि , 
अधि धात्रे वोचो , 
मा भैर्मा संविक्था , 
ऊर्जं धत्स्व , 
ऊर्जमस्मासु धेहि 
धिषणे ईडिते इडेथां 
ऊर्जं दधाथां 
ऊर्जमस्मासु धत्तं , 
मा वां हिंसिषं , 
मास्मान् युवं हिंसिष्टं ॥ 

1.3.4 अनुवाकः4   
वाचस्पतये पवस्व वृष्णो अंशुभ्यां गभस्तिपूतः ॥ 
देवो देवानां पवित्रमअसि येषां भागोऽसि ॥ 
मधुमतीर्ना इषस्कृधि 
स्वांकृतोऽसि , 
उर्वन्तरिक्षं वीहि 
विश्वेभ्य इन्द्रियेभ्यो दिव्येभ्यः पार्थिवेभ्यो , 
मनस्त्वाष्टु 
      Fन् Oeर्तेl, Zउर् कपिष्ठल-कṭʰअ-संहिता, प्. 114 
स्वाहा त्वा सुभव सूर्याय 
देवेभ्यस्त्वा मरीचिपेभ्यः 
प्राणाय त्वा 
यत्ते सोमादाभ्यं नाम जागृवि तस्मै ते सोम सोमाय स्वाहा 
प्रागपागधरागुदगेतास्त्वा दिशा आधावन्तु , 
अम्ब निस्मर 
समरिर्विदाम् ॥ 


1.3.5 अनुवाकः5   
उपयामगृहीतोऽसि ॥ 
अन्तर्यच्छ मघवन्पाहि सोमं उरुष्य रायः समिषो यजस्व ॥ 
अन्तस्ते द्यावापृथिवी दधाम्यन्तर्दधाम्युर्वन्तरिक्षम् । 
सजोषा देवैरवरैः परैश्चान्तर्यामे मघवन्मादयस्व ॥ 
वाक् त्वाष्टु 
स्वाहा त्वा सुभव सूर्याय 
देवेभ्यस्त्वा मरीचिपेभ्यो , 
अपानाय त्वा ॥ 



1.3.6 अनुवाकः6   
आ वायो भूष शुचिपा उप नः सहस्रं ते नियुतो विश्ववार । 

उपो ते अन्धो मद्यमयामि यस्य देव दधिषे पूर्वपेयम् ॥ 
उपयामगृहीतोऽसि 
वायवे त्वा ॥ 
इन्द्रवायू इमे सुता उप प्रयोभिरागतं । 
इन्दवो वां उशन्ति हि ॥ 
उपयामगृहीतोऽसि 
वायव इन्द्रवायुभ्यां त्वा , 
एष ते योनिः 
सजोषोभ्यां त्वा ॥ 


1.3.7 अनुवाकः7   
अयं वां मित्रावरुणा सुतः सोम ऋतावृधा । 
ममेदिह श्रुतं हवं ॥ 
उपयामगृहीतो असि 
मित्रावरुणाभ्यां त्वा , 
एष ते योनिर्ऋतायुभ्यां त्वा ॥ 
1.3.8 अनुवाकः8   
या वां कशा मधुमत्यश्विना सूनृतावती । 
तया यज्ञं मिमिक्षतं ॥ 
उपयामगृहीतोऽसि , 
अश्विभ्यां त्वा , 
एष ते योनिः , 
माध्वीभ्यां त्वा ॥ 

1.3.9 अनुवाकः9   
उपयामगृहितोऽसि 
देवेभ्यस्त्वा , 

उपयामगृहीतोऽसि 
विश्वदेवेभ्यस्त्वा , 
उपयामगृहीतोऽसि 
विश्वेभ्यस्त्वा देवेभ्यः ॥ 
दितेः पुत्राणामदितेरकारिषमुरुशर्मणां बृहतां वरूथिनां । 
येषां नामानि विहितानि धामशश्चित्तैर्यजन्ति भुवनाय जीवसे ॥ 
उपयामगृहीतोऽसि विष्णोस्त्वोरुक्रमे गृह्णामि, विष्ण उरुक्रमैष ते सोमस्तं रक्षस्व, 
मा त्वा दभन् दुश्चक्षास्ते मावक्षत् , अयं वसुः पुरोवसुर्वाक्पा वाचं मे पातु , 
अयं वसुर्विदद्वसुश्चक्षुष्पाश्चक्षुर्मे पातु , अयं वसुः संयद्वसुः श्रोत्रपाः श्रोत्रं मे पातु ॥ 
1.3.10 अनुवाकः10   
अयं वेनश्चोदयत्पृश्निगर्भा ज्योतिर्जरायू रजसो विमाने । 
इममपां संगमे सूर्यस्य शिशुं न विप्रा मतिभी रिहन्ति ॥ 
उपयामगृहीतोऽसि , शण्डाय त्वा , एष ते योनि , र्वीरतायै त्वा ॥ 
1.3.11 अनुवाकः11   
तं प्रत्नथा पूर्वथा विश्वथेमथा ज्येष्ठराजं बर्हिषदं स्वर्दृशम् । 
प्रतीचीनं वृजनं दोहसे गिराशुं जयन्तमनु यासु वर्धसे ॥ 
उपयामगृहीतोऽसि , मर्काय त्वा , एष ते योनिः, प्रजाभ्यस्त्वा ॥ 
1.3.12 अनुवाकः12   
अपनुत्तौ शण्डामर्कौ सह तेन यं द्विष्मो , अछिन्नस्य ते देव सोम दक्षस्य रायस्पोषस्य सुवीर्यस्याभिग्रहीतारः स्याम ॥ तुथोऽसि जनधाया , देवास्त्वा शुक्रपाः प्रणयन्तु , तुथोऽसि जनधाया , देवास्त्वा मन्थिपाः प्रणयन्तु , अनाधृष्टासि , 
सुवीराः प्रजाः प्रजनयन् परीहि , सुप्रजाः प्रजाः प्रजनयन्नभिपरीहि ॥ 
इन्द्रेण मन्युना युजावबाधे पृतन्यतः । घ्नता वृत्राण्यप्रति ॥ 
संजग्मानौ दिवा पृथिव्या शुक्रौ शुक्रशोचिषौ तौ देवौ शुक्रामन्थिना आयुर्यज्ञे धत्तमायुर्यज्ञपतौ , पुमांसं गर्भमाधत्तं गवीण्योः प्राणान् पशुषु यच्छतं , शुक्रस्याधिष्ठानं असि मन्थिनोऽधिष्ठानं असि , निरस्तः शण्डो , निरस्तो मर्कः सह तेन यं द्विष्मः ॥ 
या प्रथमा संस्कृतिर् यज्ञे अस्मिन् यः परमो बृहस्पतिश्चिकित्वान् । 
यो मध्यमो वरुणो मित्रो अग्निस्तस्मा इन्द्राय सुतमाजुहोत तस्मै सूर्याय सुतमाजुहोत ॥ 

1.3.13 अनुवाकः13   
ये देवा दिव्येकादश स्थ पृथिव्यामध्येकादश स्थ । 
अप्सुक्षितो महिनैकादश स्थ ते देवासो  यज्ञं इमं जुषध्वम् ॥ 
उपयामगृहीतोऽसि , आग्रायाणोऽसि स्वाग्रयणः , जिन्व यज्ञं , जिन्व यज्ञपतिम् , अभि सवनानि पाहि , अतस्त्वा विष्णुः पातु , विशं त्वं पाहीन्द्रियेण , एष ते योनि , र्विश्वेभ्यस्त्वा देवेभ्यः ॥ 

1.3.14 अनुवाकः14   
उपयामगृहीतोऽसि ॥ 
इन्द्राय त्वा बृहद्वते वयस्वत उक्थायुवं । यत्त इन्द्र बृहद्वयस्तस्मै त्वा विष्णवे त्वा ॥ एष ते योनि , रिन्द्राय त्वा , उपयामगृहीतोऽसि , देवेभ्यस्त्वा देवायुवं गृह्णामि , पुनर्हविरसि , देवेभ्यस्त्वा देवायुवं पृणच्मि यज्ञस्यायुषे ॥ 

1.3.15 अनुवाकः15   
मूर्धानं दिवो अरतिं पृथिव्या वैश्वानरमृत आ जातमग्निम् । 
कविं सम्राजमतिथिं जनानामासन्ना पात्रं जनयन्त देवाः ॥ 
उपयामगृहीतोऽसि , वैश्वानराय त्वा ॥ ध्रुवोऽसि ध्रुवक्षितिर् ध्रुवाणां ध्रुवतमोऽच्युतानामच्युतक्षित्तमः , एष ते योनि , र्वैश्वानराय त्वा ॥ 
ध्रुवं ध्रुवेण हविषा वः सोमं नयामसि । 
यथा नः सर्वा इज्जनः संगमे सुमना असत् ॥ 
दिवि दिव्यान् दृंहान्तरिक्षे अन्तरिक्ष्यान् पृथिव्यान् पार्थिवान् ॥ 

1.3.16 अनुवाकः16   
उपयामगृहीतोऽसि , मधवे त्वा , माधवाय त्वा , शुक्राय त्वा , शुचये त्वा , नभसे त्वा , नभस्याय त्वा , इषाय त्वा , ऊर्जाय त्वा , सहसे त्वा , सहस्याय त्वा ,
तपसे त्वा , तपस्याय त्वा ॥ 


1.3.17 अनुवाकः17   
इन्द्राग्नी आगतं सुतं गीर्भिर् नभो वरेण्यम् । अस्य पातं धियेषिता ॥ 
उपयामगृहीतोऽसि , इन्द्राग्निभ्यां त्वा , एष ते योनिः , इन्द्राग्निभ्यां त्वा ॥ 
1.3.18 अनुवाकः18   
ओमासश्चर्षणीधृतो विश्वे देवासा आगत । 
दाश्वांसो दाशुषः सुतं ॥ 
उपयामगृहीतोऽसि 
विश्वेभ्यस्त्वा देवेभ्यो , 
एष ते योनिः , विश्वेभ्यस्त्वा देवेभ्यः ॥ 


1.3.19 अनुवाकः19   
इन्द्र मरुत्व इह पाहि सोमं यथा शार्याते अपिबः सुतस्य । 
तव प्रणीती तव शूर शर्मन्नाविवासन्ति कवयः सुयज्ञाः ॥ 
उपयामगृहीतोऽसि , इन्द्राय त्वा मरुत्वते , एष ते योनिः , इन्द्राय त्वा मरुत्वते ॥ 

1.3.20 अनुवाकः20   
जनिष्ठा उग्रः सहसे तुराय मन्द्र ओजिष्ठो बहुलाभिमानः । 
अवर्धन्निन्द्रं मरुतश्चिदत्र माता यद्वीरं जजनज्जनिष्ठम् ॥ 
उपयामगृहीतोऽसि , इन्द्राय त्वा मरुत्वते , एष ते योनिः , इन्द्राय त्वा मरुत्वते ॥ 

1.3.21 अनुवाकः21   
मरुत्वन्तं वृषभं वावृधानं अकवारिं दिव्यं शासं इन्द्रम् । 
विश्वासाहमवसे नूतनायोग्रं सहोदामिह तं हुवे ॥ 
उपयामगृहीतोऽसि , इन्द्राय त्वा मरुत्वते , एष ते योनिः , इन्द्राय त्वा मरुत्वते ॥ 


1.3.22 अनुवाकः22   
मरुत्वां इन्द्र वृषभो रणाय पिबा सोममनुष्वधं मदाय । 
आसिञ्चस्व जठरे मध्व ऊर्मिं त्वं राजासि प्रदिवः सुतानां ॥ 
उपयामगृहीतोऽसि , इन्द्राय त्वा मरुत्वते , एष ते योनिः , इन्द्राय त्वा मरुत्वते ॥ 

1.3.23 अनुवाकः23   
सजोषा इन्द्र सगणो मरुद्भिः सोमं पिब वृत्रहा शूर विद्वान् । 
जहि शत्रूंरप मृधो नुदस्वाथाभयं कृणुहि विश्वतो नः ॥ 
उपयामगृहीतोऽसि , इन्द्राय त्वा मरुत्वते , एष ते योनिः , इन्द्राय त्वा मरुत्वते ॥ 

1.3.24 अनुवाकः24   
महं इन्द्रो य ओजसा पर्जन्यो वृष्टिमं इव । 
स्तोमैर्वत्सस्य वावृधे ॥ 
उपयामगृहीतोऽसि , महेन्द्राय त्वा , एष ते योनिः , महेन्द्राय त्वा ॥ 

1.3.25 अनुवाकः25   
महं इन्द्रो नृवदा चर्षणिप्रा उत द्विबर्हा अमिनः सहोभिः । 
अस्मद्रियग् वावृधे वीर्यायोरुः पृथुः सुकृतः कर्तृभिर्भूत् ॥ 
उपयामगृहीतोऽसि , महेन्द्राय त्वा , एष ते योनिः , महेन्द्राय त्वा ॥ 

1.3.26 अनुवाकः26   
कदा चन स्तरीरसि नेन्द्र सश्चसि दाशुषे । 
उपोपेन्नु मघवन् भूया इन्नु ते दानं देवस्य पृच्यते ॥ 
उपयामगृहीतोऽसि , आदित्येभ्यस्त्वा ॥ 
कदा चन प्रयुच्छस्युभे निपासि जन्मनी । 
तुरीयादित्य सवनं त इन्द्रियमातस्था अमृतं दिवि ॥ 
उपयामगृहीतोऽसि , आदित्येभ्यस्त्वा ॥ 
यज्ञो देवानां प्रत्येतु सुम्नमादित्यासो भवता मृडयन्तः । 
आ वोऽर्वाची सुमतिर्ववृत्यादंहोश्चिद्या वरिवोवित्तरासत् ॥ 
अहं परस्तादहमवस्तादहं विश्वस्य भुवनस्य राजा । 
अहं सूर्यमुभभयतो ददर्श यदन्तरिक्षं तदु नः पिताभूत् ॥ 
उन्नम्भय पृथिवीं भिन्ध्यादो दिव्यं नभः । 
उद्नो दिव्यस्य नो धातरीशानो विष्या दृतिम् ॥ (पाठा. – धृतिम्)

1.3.27 अनुवाकः27   
अदब्धेभिः सवितः पायुभिष्ट्वं शिवेभिरद्य परिपाहि नो वृधे । 
हिरण्यजिह्वः सुविताय नव्यसे रक्षा माकिर् नो अघशँस ईशत ॥ 
उपयामगृहीतोऽसि , सावित्रोऽसि जनधाया , जिन्व यज्ञं , जिन्व यज्ञपतिम् , अभि सवनानि पाहि , अतस्त्वा विष्णुः पातु , विशं त्वं पाहीन्द्रियेण ॥ 

1.3.28 अनुवाकः28   
उपयामगृहीतोऽसि ॥ सुशर्मासि सुप्रतिष्ठानो , बृहदुक्षे नमः ॥ एष ते योनिः , 
विश्वेभ्यस्त्वा देवेभ्यः ॥ 

1.3.29 अनुवाकः29   
उपयामगृहीतोऽसि , बृहस्पतिसुतस्य त इन्द इन्द्रियावतः ॥ 
पत्नीवन्तं ग्रहं राध्यासं ॥ 
अग्ना3इ पत्नीवा3न्त्सजूस्त्वष्टा सोमं पिब ॥ 

1.3.30 अनुवाकः30   
उपयामगृहीतोऽसि , हरिरसि हारियोजनो हरिवान् हर्योः स्थाता , स्तुतस्तोमस्य ते देव सोम शस्तोक्थस्येष्टयजुषः ॥ हरिवतो हारियोजनस्य हरिवन्तं ग्रहं राध्यासं ॥ 
हर्योर् धाना हरिवतीः सहसोमा इन्द्राय , रय्यै त्वा , पोषाय त्वा ॥ 


1.3.31 अनुवाकः31   
अग्ना आयूंषि पवसा आसुवोर्जमिषं च नः । 
आरे बाधस्व दुच्छुनां ॥ 
उपयामगृहीतोऽसि , अग्नये त्वायुष्मते , एष ते योनिः , अग्नये त्वायुष्मते ॥ 

1.3.32 अनुवाकः32   
ओजस्तदस्य तित्विष उभे यत्समवर्तयत् । इन्द्रश्चर्मेव रोदसी ॥ 
उपयामगृहीतोऽसि , इन्द्राय त्वौजस्वते , एष ते योनिः , इन्द्राय त्वौजस्वते ॥ 

1.3.33 अनुवाकः33   
अदृश्रन्नस्य केतवो वि रश्मयो जनं अनु । भ्राजन्तो अग्नयो यथा ॥ 
उपयामगृहीतोऽसि , सूर्याय त्वा भ्राजस्वते , एष ते योनिः , सूर्याय त्वा भ्राजस्वते ॥ 
1.3.34 अनुवाकः34   
इन्द्रमिद्धरी वहतोऽप्रतिधृष्टशवसं । ऋषीणां च स्तुतीरुप यज्ञं च मानुषाणां ॥ 
उपयामगृहीतोऽसि , इन्द्राय त्वा हरिवते , एष ते योनिः , इन्द्राय त्वा हरिवते ॥ 
1.3.35 अनुवाकः35   
उपयामगृहीतोऽसि , प्रजापतये त्वा ज्योतिष्मते ज्योतिष्मन्तं गृह्णामि , रातं देवेभ्यो , दक्षाय दक्षवृधम, ग्निह्वरेभ्यस्त्वा ऋतायुभ्या इन्द्रज्येष्ठेभ्यो वरुणराजभ्यो वातापिभ्यः पर्जन्यात्मभ्यः , पृथिव्यै त्वा , अन्तरिक्षाय त्वा , दिवे त्वा , अद्भ्यस्त्वा , ओषधीभ्यो वनस्पतिभ्यस्त्वा , प्राणाय त्वा , अपानाय त्वा , व्यानाय त्वा , सते त्वा , असते त्वा , भूताय त्वा , भव्याय त्वा , येन प्रजा अछिद्रा अजायन्त तस्मै त्वा प्रजापतये विश्वकर्मणे विश्वव्यचसे विभूदाव्ने विभुं भागं जुहोमि स्वाहा ॥ 
तिस्रो जिह्वस्य समिधः परिज्मनोऽग्नेरकृण्वन्नुशिजो अमृत्यवे । 
तासामेकामदधुर्मर्त्ये भुजं लोकमु द्वे उप जामी ईयतुः ॥ 
1.3.36 अनुवाकः36   
अग्निः प्रातः सवनात्पात्वस्मान् वैश्वानरो विश्वश्रीर्विश्वशंभूः । 
स नः पावको द्रविणं दधात्वायुष्मन्तः सहभक्षाः स्याम ॥ 
अग्नये त्वा प्रवृहामि गायत्रेण छन्दसा , इन्द्राय त्वा प्रवृहामि त्रैष्टुभेन छन्दसा , 
आदित्येभ्यस्त्वा प्रवृहामि जागतेन छन्दसा , रेशीनां त्वा पत्मन्नाधूनोमि , मान्दानां त्वा पत्मन्नाधूनोमि , भन्दनानां त्वा पत्मन्नाधूनोमि , पूतनानां त्वा पत्मन्नाधूनोमि , 
पस्त्यानां त्वा पत्मन्नाधूनोमि , माध्वीनां त्वा पत्मन्नाधूनोमि , मदुघानां त्वा पत्मन्नाधूनोमि , देवयानीनां त्वा पत्मन्नाधूनोमि , उपयामगृहीतोऽसि , शुक्रं त्वा शुक्र शुक्राय गृह्णाम्यह्नो रूपे सूर्यस्य रश्मिषु ॥ 
आ समुद्रा अचुच्यवुर् दिवो धारा असश्चत ॥ 
ककुभं रूपं वृषभस्य रोचते बृहत् , वसूनामाधीतौ रुद्राणां कर्मन्नादित्यानां चेतसि , 
इन्द्राय त्वा विभूवसे जुहोमि , 
उशिक् त्वं देव सोम गायत्रेण छन्दसाग्नेर् धामोपेहि 
वशी त्वं देव सोम त्रैष्टुभेन छन्दसेन्द्रस्य धामोपेहि , 
अस्मत्सखा देव सोम जागतेन छन्दसा विश्वेषां देवानां प्रियं पाथा उपेहि ॥ 

1.3.37 अनुवाकः37   
उदु त्यं जातवेदसं देवं वहन्ति केतवः । 
दृशे विश्वाय सूर्यम् ॥ 
चित्रं देवानां उदगाद् अनीकं चक्षुर् मित्रस्य वरुणस्याग्नेः । 
आप्रा द्यावापृथिवी अन्तरिक्षं सूर्य आत्मा जगतस्तस्थुषश्च ॥ 
द्यां गच्छ , स्वर्गच्छ , 
रूपं वो रूपेणाभ्येमि वयसा वयस्तुथो वो विश्ववेदा विभजतु वर्षिष्ठे अधि नाके पृथिव्याः ॥ 
एतत्ते अग्ने राध एति सोमच्युतं , 
तन् मित्रस्य पथा नय ॥ 
अयं नो अग्निर्वरिवस्कृणोत्वयं मृधः पुर एतु प्रभिन्दन् । 
अयं शत्रून् जयतु जर्हृषाणोऽयं वाजं जयतु वाजसातौ ॥ 
ऋतस्य पथा प्रेत चन्द्रदक्षिणा , 
ब्राह्मणमद्य ऋध्यासं पितृमन्तं पैतृमत्यं ऋषिमार्षेयं सुधातुदक्षिणं ॥ 
वि स्वः पश्यः व्यन्तरिक्षम् , 
यत स्वः सदस्यैः , 
अस्मद्राता मधुमतीर्देवत्रा गच्छत ,
प्रदातारं आविशत , 
अनवहायास्मान् देवयानेन पथा सुकृतां लोके सीदत 
तन्नः संस्कृतं ॥ 


1.3.38 अनुवाकः38   
धाता रातिः सवितेदं जुषन्तां प्रजापतिर्वरुणो मित्रो अग्निः । 
विष्णुस्त्वष्टा प्रजया संरराणो यजमानाय द्रविणं दधातु ॥ 
सं इन्द्र नो मनसा नेषि गोभिः सं सूरिभिर्हरिवः सं स्वस्त्या । 
सं ब्रह्मणा देवकृतं यदस्ति सं देवानां सुमतौ यज्ञियानां ॥ 
सं वर्चसा पयसा सं तनूभिरगन्महि मनसा सं शिवेन । 
त्वष्टा सुदत्रो विदधातु रायोऽनु नो मार्ष्टु तन्वो यद्विरिष्टं ॥ 
सुगा वो देवाः सदना कृणोमि य आजग्मेदं सवनं जुषाणाः । 
जक्षिवांसः पपिवांसश्च विश्वेऽस्मे धत्त वसवो वसूनि ॥ 
यानावह उशतो देव देवांस्तान् प्रेरय स्वे अग्ने सधस्थे । 
वहमाना भरमाणा हवींष्यसुं घर्मं दिवमातिष्ठतानु ॥ 
यदद्य त्वा प्रयति यज्ञे अस्मिन्न् अग्ने होतारं अवृणीमहीह । 
ऋधग् अयाड् ऋधग् उताशमिष्ट विद्वान् प्रजानन्नुपयाहि यज्ञं ॥ 
यज्ञ यज्ञं गच्छ , यज्ञपतिं गच्छ ,  स्वं योनिं गच्छ स्वाहा , 
एष ते यज्ञो यज्ञपते सहसूक्तवाकः सुवीरस्तेन संभव 
भ्राजं गच्छ , देवा गातुविदो गातुं वित्त्वा गातुमित , 
मनसस्पते सुधात्विमं यज्ञं दिवि देवेषु वाते धाः स्वाहा ॥ 


1.3.39 अनुवाकः39   
उरुं हि राजा वरुणश्चकार सूर्याय पन्थां अन्वेतवा उ । 
अपदे पादा प्रतिधातवेऽकरुतापवक्ता हृदयाविधश्चित् ॥ 
शतं ते राजन् भिषजः सहस्रमुर्वी गभीरा सुमतिष्टे अस्तु ॥ 
आरे बाधस्व निर्ऋतिं पराचैः कृतं चिदेनः प्रमुमुग्ध्यस्मत् ॥ 
अग्नेरनीकमप आविवेशापां नपात् प्रतिरक्षदसुर्यान् ॥ 
दमेदमे समिधं यक्ष्यग्ने प्रति ते जिह्वा घृतमुच्चरण्यत् ॥ 
समुद्रे ते हृदयमप्स्वन्तः सं त्वा विशन्त्वौषधीरुतापः । 
यज्ञस्य ते यज्ञपते सूक्तोक्तौ नमोवाके विधेम स्वाहा ॥
अवभृथ निचुङ्कुण निचेरुरसि निचुङ्कुणः , गृहं गृहो , अव नो देवैर्देवकृतमेनो यक्षि , अव मर्त्यैर्मर्त्यकृतं चिकित्वान् , उरोरा नो देव रिषस्पाहि , 
अप्सु धौतस्य ते देव सोम नृभिष्टुतस्य यस्ते गोसनिर्भक्षो यो अश्वसनिस्तस्य ता उपहूता उपहूतस्य भक्षयामि , विचृत्तो वरुणस्य पाशः , प्रत्यस्तो वरुणस्य पाशो , 
नमो वरुणस्य पाशाय , उन्नेतर्वसीयो ना उन्नयाभिः ॥ 
उदुत्ते मधुमत्तमा गिरः स्तोमास ईरते । 
सत्राजितो धनसा अक्षितोतयो वाजयन्तो रथा इव ॥ 
कण्वा इव भृगवः सूर्या इव विश्वमिद्धितमानशुः । 
उदेतः प्रजामुत वर्चो दधाना युष्मान् राय उत यज्ञा असश्चतः ॥ 
गायत्रं छन्दो अनु संरभध्वं अथा स्यात सुरभयो गृहेषु । 
एधोऽस्येधिषीमहि समिदसि समेधिषीमहि ॥ 
अपो अद्यान्वचारिषं रसेन समसृक्ष्महि । 
पयस्वानग्ना आगमं तं मा संसृज वर्चसा ॥ 


1.4.1 अनुवाकः1   
ममाग्ने वर्चो विहवेष्वस्तु वयं त्वेन्धानास्तन्वं पुषेम । 
मह्यं नमन्तां प्रदिशश्चतस्रस्त्वयाध्यक्षेण पृतना जयेम ॥ 
अग्ने व्रतपते व्रतमालप्स्ये तत्ते प्रब्रूमस्तन् नो गोपाय , तं शकेयम् ॥ 
अग्निं होतारं उप तं हुवे देवान् यज्ञियान् इह यान्यजामहै । 
व्यन्तु देवा हविषो मे अस्या देवा यन्तु सुमनस्यमानाः ॥ 
युनज्मि त्वा ब्रह्मणा दैव्येन हव्यायास्मै वोढवे जातवेदः । 
इन्धानास्त्वा सुप्रजसः सुवीरा ज्योग् जीवेम बलिहृतो वयं ते ॥ 
अस्मास्विन्द्र इन्द्रियं दधात्व् अस्मान् रायो मघवानः सचन्ताम् । 
अस्माकं सन्त्व् आशिषः ॥ आमाशिषो दोहकामा इन्द्रवन्तो हवामहे । 
धुक्षीमहि प्रजामिषं ॥ सा मे सत्याशीर्देवान् गम्याज्जुष्टाज्जुष्टतरा पण्यात् पण्यतरा ॥ अरेडता मनसा देवान् गच्छ , यज्ञो देवान् गच्छतु , यज्ञो देवान् गम्यात् ॥ 
वि ते मुञ्चामि रशनां वि रश्मीन् वि योक्त्राणि परिचर्तनानि । 
धत्तादस्मभ्यं द्रविणेह भद्रं प्र मा ब्रूताद् भागधां देवतासु ॥ 
इष्टो यज्ञो भृगुभिर्द्रविणोदा यतिभिराशीर्दा वसुभिः । 
अङ्गिरसो मे अस्य यज्ञस्य प्रातरनुवाकैरहूषुः ॥ 
तस्य मा यज्ञस्येष्टस्य वीतस्य द्रविणेहागम्यात् , 
वसुर्यज्ञो , वसुमान् यज्ञ,स्तस्य मा यज्ञस्य वसोर्वसुमतो वस्विहागच्छतु , 
अदो मागच्छतु , अदो मागम्यात् ॥ 
1.4.2 अनुवाकः2   
सं यज्ञपतिराशिषा , सदसि , सन्मे भूयाः , पूर्णमसि , पूर्णं मे भूयाः , सर्वमसि ,
सर्वं मे भूयाः , अक्षितमसि , अक्षितं मे भूयाः , प्राच्या दिशा देवा ऋत्विजो मार्जयन्ताम् , दक्षिणया दिशा मासाः पितरो मार्जयन्ताम् , प्रतीच्या दिशा गृहाः पशवो मार्जयन्ताम् , उदीच्या दिशापा ओषधयो वनस्पतयो मार्जयन्ताम् ,
ऊर्ध्वया दिशा यज्ञः संवत्सरो मार्जयताम् , विष्णुः पृथिव्यां व्यक्रंस्त गायत्रेण छन्दसा , निर्भक्तः स यं द्विष्मो , विष्णुरन्तरिक्षे व्यक्रंस्त त्रैष्टुभेन छन्दसा 
निर्भक्तः स यं द्विष्मो , विष्णुर् दिवि व्यक्रंस्त जागतेन छन्दसा , निर्भक्तः स यं द्विष्मो , अगन्म स्वः, सं ज्योतिषाभूम , इदमहममुष्य प्राणं निवेष्टयामि 
तेजोऽसि, समहं प्रजया, सं मया प्रजा, समहं पशुभिः , सं मया पशवो , अग्ने गृहपते सुगृहपतिरहं त्वया गृहपतिना भूयासं ,  सुगृहपतिस्त्वं मया गृहपतिना भूया , अस्थूरिणौ गार्हपत्यं दीदायञ्शतं हिमाद्वायू , राधांसि संपृचाना असंपृचानौ तन्वो , 
असा अनु मा तनु , अछिन्नो दिव्यस्तन्तुर्मा मानुषश्छेदि , दिव्याद् धाम्नो मा छित्सि मा मानुषात् , ज्योतिषे तन्तवे त्वा ॥ 


1.4.3 अनुवाकः3   
ये देवा यज्ञहनः पृथिव्यामध्यासते । अग्निर्नस्तेभ्यो रक्षतु गच्छेम सुकृतो वयम् ॥ 
ये देवा यज्ञमुषः पृथिव्यामध्यासते । अग्निर्नस्तेभ्यो रक्षतु गच्छेम सुकृतो वयम् ॥ 
यास्ते रात्रयः सवितर्देवयानीः सहस्रयज्ञमभि संबभूवुः । गृहैश्च सर्वैः प्रजया न्व् अग्रे स्वो रुहाणास्तरता रजांसि ॥ ये देवा यज्ञहनो अन्तरिक्षे अध्यासते । 
वायुर्नस्तेभ्यो रक्षतु गच्छेम सुकृतो वयम् ॥ ये देवा यज्ञमुषो अन्तरिक्षे अध्यासते । 
वायुर्नस्तेभ्यो रक्षतु गच्छेम सुकृतो वयम् ॥ अगन्म मित्रावरुणा वरेण रात्रीणां भागो युवयोर्यो अस्ति । नाकं गृभ्णानाः सुकृतस्य लोके तृतीये पृष्ठे अधि रोचने दिवः ॥ 
ये देवा यज्ञहनो दिव्यध्यासते। सूर्यो नस्तेभ्यो रक्षतु गच्छेम सुकृतो वयम् ॥ 
ये देवा यज्ञमुषो दिव्यध्यासते । सूर्यो नस्तेभ्यो रक्षतु गच्छेम सुकृतो वयम् ॥ 
येनेन्द्राय समभरन् पयांस्युत्तमेन हविषा जातवेदः । तेनाग्ने त्वमुत वर्धया मां सजातानां मध्ये श्रैष्ठ्या आ धेहि मा ॥ वेदोऽसि , वेदो मा आभर , तृप्तोऽहं , तृप्तो त्वं ॥ घृतवन्तं कुलायिनं रायस्पोषं सहस्रिणं । वेदो वाजं ददातु मे ॥ 
निर् द्विषन्तं निररातिं दह, रुद्रास्त्वायच्छन् , आदित्यास्त्वास्तृणन् ॥ 
गोममग्नेऽविमं अश्वी यज्ञो नृवत्सखा सदमिदप्रमृष्यः । 
इडावान् एषो असुर प्रजावान् दीर्घो रयिः पृथुबुध्नः सभावान् ॥ 
सं पत्नी पत्या सुकृतेषु गच्छतां यज्ञस्य युक्तौ धुर्या अभूताम्  । 
आप्रीणानौ विजहता अरातिं दिवि ज्योतिरुत्तमं आरभेथां स्वाहा ॥ 
पत्नि पत्नि एष ते लोको , नमस्ते अस्तु , मा मा हिंसीः , या सरस्वती वेशयमनी तस्यै स्वाहा ॥ या सरस्वती वेशभगीना तस्यास्ते भक्तिवानो भूयास्म ॥ 
अयाश्चाग्नेऽस्यनभिशस्तिश्च सत्यं इत् त्वमया असि । 
अयाः सन्मनसा कृत्तोऽयाः सन् हव्यं ऊहिषे , अया नो धेहि भेषजं स्वाहा ॥ 
1.4.4 अनुवाकः4   
देवान् जनं अगन् यज्ञ,स्ततो मा यज्ञस्याशीरागच्छतु , पितॄन् जनं अगन् यज्ञ,स्ततो मा यज्ञस्याशीरागच्छतु, मनुष्यान् जनं अगन् यज्ञ,स्ततो मा यज्ञस्याशीरागच्छतु , 
अप ओषधीर्वनस्पतीन् जनं अगन् यज्ञ,स्ततो मा यज्ञस्याशीरागच्छतु , पञ्चजनं जनं अगन् यज्ञ,स्ततो मा यज्ञस्याशीरागच्छतु, पञ्चानां त्वा वातानां धर्त्राय गृह्णामि , पञ्चानां त्वा दिशां धर्त्राय गृह्णामि , पञ्चानां त्वा सलिलानां धर्त्राय गृह्णामि ,  
पञ्चानां त्वा पृष्ठानां धर्त्राय गृह्णामि , पञ्चानां त्वा पञ्चजनानां धर्त्राय गृह्णामि , 
चरोस्त्वा पञ्चबिलस्य धर्त्राय गृह्णामि ॥ 
धामासि प्रियं देवानामनाधृष्टं देवयजनं । देववीत्यै त्वा गृह्णामि ॥ 
भूरस्माकं , हव्यं देवानां , आशिषो यजमानस्य , देवताभ्यस्त्वा देवताभिर्गृह्णामि ॥ 

1.4.5 अनुवाकः5   
समृतयज्ञो वा एष यद् दर्शपूर्णमासौ , कस्य वाह यक्ष्यमाणस्य देवता यज्ञमागच्छन्ति कस्य वा न , बहूनां समानं अहर्यजमानानां , यः पूर्वेद्युरग्निं गृह्णाति स श्वो भूते देवता अभियजते , ममाग्ने वर्चो विहवेष्वस्त्व् इति पूर्वमग्निं गृह्णाति , देवता वा एतत् पूर्वेद्युरग्रहीत् , ताः श्वो भूतेऽभियजते , बर्हिषा वै पूर्णमासे व्रतं उपयन्ति वत्सैरमावास्यायां , पुरा वत्सानामपाकर्तोर् दंपती अश्नीयाताम् , हस्ता अवनिज्य दक्षिणतोऽग्निम् उपतिष्ठेत , अग्ने व्रतपते व्रतमालप्स्ये , इति , अग्निर्वै देवानां व्रतपतिर् ब्राह्मणो व्रतभृत् , व्रतपतय एव प्रोच्य व्रतमालभते , अग्निं होतारं उप तं हुवे , इति येन हविर् निर्वप्स्यन्त्स्यात्तदभिमृशेत् , देवतानां वा एष ग्रहो , देवता वा एतदग्रहीत् , युनज्मि त्वा ब्रह्मणा दैव्येन , इति परिधिषु परिधीयमाणेषु वदेत् , अग्नेर्वा एष योगो , अग्निम् एतद् युनक्ति , युक्तोऽस्मै हव्यं वहति , अस्मास्विन्द्र इन्द्रियं दधातु , इति , इडायामुपहूयमानायां वदेत् , इडाया वा एष दोहाः , इडां वा एतद् दुहे , अथो इन्द्रियं वा इडा , इन्द्रियम् एवात्मन् धत्ते , आमाशिषो दोहकामाः , इति आशिषो वै दोहकामा यजमानं अभिसर्पन्ति , ता दक्षिणतो यजमानलोकमुपतिष्ठन्ते , ता यथा धेनवोऽदुग्धा अपक्रामन्त्येवमस्मादाशिषोऽदुग्धा अपक्रामन्ति य एवं न वेद , अथ य एवं वेदाशिष एव दुहे , सा मे सत्याशीर्देवान् गम्यात् , इति प्रस्तरे प्रह्रीयमाणे वदेत् , सत्यां वा एतदाशिषं देवान् गमयित्वाथ वरं वृणीते , एतद्ध स्म वा आहौपाविर् जानश्रुतेयः , सहस्रेणेष्ट्वा कमु ष्विदतोऽधि वरं वरिष्यामहे , इति 
सहस्रेण यक्षीय , इति ह स्म वाव ततः पुराह , वि ते मुञ्चामि रशनां वि रश्मीन् इति परिधिषु प्रह्रियमाणेषु वदेत् , देवता वा एतत् स्वर्गं लोकं गमयित्वा प्रतिष्ठाप्य व्यमौक् , इष्टो यज्ञो भृगुभिरिति, यज्ञस्य वा एष दोहो , यज्ञं एतद् दुहे , 
एतद्ध स्म वा आह कपिवनो भौवायनः , किमु स यज्ञेन यजेत यो गां इव यज्ञं न दुहीत , सुदोहतरो हि गोरिति ॥ 

1.4.6 अनुवाकः6   
सं यज्ञपतिराशिषा , इति यजमानो यजमानभागं प्राश्नाति , यजमानो वै यज्ञपतिः , 
यज्ञो यजमानभागो , यद्यजमानो यजमानभागं प्राश्नाति यज्ञपता एव यज्ञं प्रतिष्ठापयति , यदि प्रवसेत्समिष्टयजुषा सह जुहुयात् , अग्ना एव यज्ञं प्रतिष्ठापयति , यद्धविर् निर्वप्स्यन्नग्नौ निष्टपति , अग्नेरेव यज्ञं निर्मिमीते , 
अथ यद्धविर् निर्वप्स्यन् यजमानाय प्राह यज्ञपतेरेवाधि यज्ञं निर्मिमीते , 
अग्निर्वै भूयांसं प्रदहति , एतं वै लोकं यजमानो न्व् अतिमुच्यते यदेता आपोऽतिसृज्यन्ते , अछिन्नं स्रावयितव्या , अद्भिर्वा एतद्यजमानोऽग्नेरात्मानं अन्तर्धत्ते , 
द्वया वै देवा यजमानस्य गृहमागच्छन्ति सोमपा अन्येऽसोमपा अन्ये हुतादोऽन्येऽहुतादोऽन्ये , एते वै देवा आहुतादो (अहुतादो – पाठभेदः) यद् ब्राह्मण , एतद्देवत्य एष यः पुरानीजानः , एते वा एतस्य प्रजायाः पशूनां ईशते , तेऽस्याः प्रीता इषं ऊर्जमादायापक्रामन्ति , यदन्वाहार्यमन्वाहरति तान् एव तेन प्रीणाति , दक्षिणतःसद्भ्यः परिहर्तवा आह , दक्षिणावतैव यज्ञेन यजते , आहुतिभिरेव देवान् हुतादः प्रीणाति , तेऽस्मै प्रीता इषं ऊर्जं नियच्छन्ति ॥ 
1.4.7 अनुवाकः7   
सदसि सन्मे भूया , इति आशिषो वा एतास्ता एवावरुन्द्धे , पूर्णमसि पूर्णं मे भूया , इति , पूर्णो ह वा अमुत्राङ्गैः संभवति , सर्वमसि सर्वं मे भूया , इति 
सर्वो ह वा अमुत्राङ्गैः संभवति , अक्षितमस्यक्षितं मे भूया , इति , 
अक्षितो ह वा अमुत्राङ्गैः संभवति , प्राच्या दिशा देवा ऋत्विजो मार्जयन्तामिति , 
एता वै यज्ञस्य मृष्टयः , एताः शान्तयस्ता बैजवापयो विदामक्रन् , तेषां मृष्टो यज्ञः शान्तोऽभूद्  अघातुकः पशुपतिः पशून् , तद्य एवं वेद मृष्ट एवास्य यज्ञः शान्तो भवत्यघातुकः पशुपतिः पशून् , विष्णुः पृथिव्यां व्यक्रंस्त गायत्रेण छन्दसा , इति 
विष्णुमुखा वै देवा असुरान् एभ्यो लोकेभ्यः प्रणुद्य स्वर्गं लोकमायन् , 
तद्विष्णुमुखो वा एतद्यजमानो भ्रातृव्यं एभ्यो लोकेभ्यः प्रणुद्य स्वर्गं लोकं एति , 
अगन्म स्वरिति स्वर्गं एव लोकं एति , सं ज्योतिषाभूम , इति ज्योतिर् हि स्वर्गो लोकः , इदमहममुष्य प्राणं निवेष्टयामि , इति प्राणमेवास्य निवेष्टयति , इत्थं पर्यावर्तते , एवं हि यज्ञः पर्यावर्तते , अथो अमुष्य वा एतदादित्यस्यावृतमनु पर्यावर्तते , तेजोऽसि , इत्याह , तेजो ह्यग्निः , स वै हित्वा प्रजां च पशूंश्च स्वरेति , यदाह , समहं प्रजया ,  सं मया प्रजा , समहं पशुभिः , सं मया पशवा , इति प्रजायां चैव पशुषु च प्रतितिष्ठति , अग्ने गृहपते सुगृहपतिरहं त्वया गृहपतिना भूयासं , सुगृहपतिस्त्वं मया गृहपतिना भूया , इति अग्रहणौ संजीर्यतः , सर्वमायुरितो , नार्तिं नीतः , पुत्रस्य नाम गृह्णाति , प्रजां एवानु समतानीत् , स वै मानुषं एवाभ्य् उपावर्तते , मनुष्यस्य हि नाम गृह्णाति , यदाह अछिन्नो दिव्यस्तन्तुर्मा मानुषश्छेदि , इति दिव्यं चैव मानुषं च समतानीत् , दिव्याद् धाम्नो मा छित्सि मा मानुषात् , इति उभा इमं लोकं जयतः, सह स्वर्गे लोके भवतः ॥ 

1.4.8 अनुवाकः8   
इति य एव देवा यज्ञहनश्च यज्ञमुषश्च पृथिव्याṃ तांस्तीर्त्वान्तरिक्षमारुहत् , 
य एव देवा यज्ञहनश्च यज्ञमुषश्चान्तरिक्षे तांस्तीर्त्वा दिवमगन् , य एव देवा यज्ञहनश्च यज्ञमुषश्च दिवि तांस्तीर्त्वा सजातानां मध्ये श्रैष्ठ्या आधादेनं , 
शिरो वा एतद्यज्ञस्य यत् पुरोडाशः, केशा वेदो , यद् वेदेन पुरोडाशँ संमार्ष्टि 
यज्ञस्य सर्वत्वाय , अथो मेध्यत्वाय , यज्ञो वै देवेभ्यो तिरोऽभवत् , तं देवा वेदेनाविन्दन् , तद् वेदस्य वेदत्वं , यद् वेदेन वेद्यामास्ते यज्ञं एवास्मै विन्दति ,
पत्न्यै वेदं प्रयच्छति , दुरनुवेदो वा अमुत्र यज्ञो , यज्ञं एवास्मै विन्दति , त्रिः प्रयच्छति , त्रिषत्या हि देवा , उपस्था आस्यते , पुमांसं जानुका भवति , पशवो वै वेदः , ओषधयो ह्येष , एष खलु वै पशूनां लोको यदन्तराग्नी , स्वे वा एतं लोके यजमानो भ्रातृव्यस्य पशून् वृङ्क्ते , अर्धमासेऽर्धमासे वै यज्ञो विच्छिद्यते , 
संततमाहवनीयात् स्तृणन्न् एति यज्ञस्य संतत्यै , तं संततं उत्तरेऽर्धमासेऽभियजते 
गोममग्नेऽविमं अश्वी यज्ञः , इति गोमन्तम् एवाविमन्तमश्विनं यज्ञमकर् , 
इडावान् एषो असुर प्रजावान् दीर्घो रयिः पृथुबुध्नः सभावान् इति आशिषं एवाशास्ते , सं पत्नी पत्या सुकृतेषु गच्छतामिति एष वै पत्न्या यज्ञस्यान्वारंभः , सह स्वर्गे लोके भवतो , या वा एतस्य पत्नी सैतं संप्रति पश्चादन्वास्ते , यत् संप्रति पश्चादन्वासीत प्रजामस्या निर्दहेत् , यदाह पत्नि पत्नि एष ते लोकः , इति 
लोकं एवास्या अकर् , अनिर्दाहुकोऽस्याः प्रजां भवति , या सरस्वती वेशयमनी , इति वेशयमनं , वेशान् एवास्मै तेन यच्छति , उतास्याजीवन्तः सजाता उपासते , 
वाचं इन्न्वस्य  ब्राह्मणस्य वा राजन्यस्य वोपास्महे , इति मांसं तु न पचेयुस्तस्मिन्नग्नौ यत् पचेयुः क्रव्यादं कुर्युः , न हि तस्मिन्नग्नौ मांसं पचन्ति यस्मिन्नाहुतीर् जुह्वति , अयाश्चाग्नेऽस्यनभिशस्तिश्च , इति अया वै नामैषाग्नेः प्रिया तनूः , अया मर्याधैर्येण , इति खलु वा आहुः , यच्चैवात्र यज्ञे क्रियते यच्च न , यां चैवात्र यज्ञस्य प्रायश्चित्तिं विद्म यां च न तस्यैषोभयस्य प्रायश्चित्तिः ॥ 


1.4.9 अनुवाकः9   
देवान् जनं अगन् यज्ञ, इति स्कन्नमभिमन्त्रयेत , जनं वा एतद्यज्ञस्य गच्छति यत् स्कन्दति , जनो हीयमस्मदधि , यज्ञस्य वा एतज्जनं गतस्याशिषं अवरुन्द्धे 
पञ्चानां त्वा वातानां धर्त्राय गृह्णामीति , पाङ्क्तो यज्ञो , यावान् एव यज्ञस्तमालब्धा , अयं वाव यः पवत एष यज्ञ, स्तं एवाग्रहीत् , पञ्चानां त्वा दिशां धर्त्राय गृह्णामि , इति , इमा एव पञ्च दिशोऽग्रहीत् , पञ्चानां त्वा सलिलानां धर्त्राय गृह्णामीति , पशवो वै सलिलम् , पशून् एवाग्रहीत् , पञ्चानां त्वा पृष्ठानां धर्त्राय गृह्णामि , इति पृष्ठानि एवाग्रहीत् , तेनास्य पृष्ठवन्तौ दर्शपूर्णमासौ संतता अविछिन्नौ भवतः , पञ्चानां त्वा पञ्चजनानां धर्त्राय गृह्णामीति , छन्दांसि वै पञ्च पञ्चजना , श्छन्दांस्येवाग्रहीत् , चरोस्त्वा पञ्चबिलस्य धर्त्राय गृह्णामीति , 
इमे वै लोकाश्चरुः पञ्चबिल , इमान् एव लोकानग्रहीत् ॥ 
धामासि प्रियं देवानामनाधृष्टं देवयजनं । देववीत्यै त्वा गृह्णामि ॥ 
इति प्रज्ञात आज्यग्रहः पथागात् , भूरस्माकं , हव्यं देवानां , आशिषो यजमानस्य , इति भूतिम् एवात्मन आशास्ते , हव्यं देवेभ्यो , आशिषो यजमानस्य , 
देवताभ्यस्त्वा देवताभिर्गृह्णामि , इति देवताभ्य एवैनं देवताभिरग्रहीत् ॥ 


1.4.10 अनुवाकः10   
देवतानां वा एतदायतनं यदाहवनीयो , यदन्तराग्नी तत् पशूनां , मनुष्याणां गार्हपत्यः , पितॄणां ओदनपचनः , सर्वा ह वा अस्य यक्ष्यमाणस्य देवता यज्ञं आगच्छन्ति य एवं वेद , पूर्वं चाग्निमपरं च परिस्तरीतवा आह , मनुष्याणां वै नवावसानं ,  प्रियम् नवावसानं एवाकर् मेध्यत्वाय , अग्नेर् जिह्वासि वाचो विसर्जनं इति पुरोडाश्यानावपति , देवतानां वा एष ग्रहो , देवता वा एतदग्रहीत् , 
एतद्ध स्म वा आहारुण ओपवेशिः , अहुतासु वा अहमाहुतिषु देवता हव्यं गमयामि ,
संस्थितेन यज्ञेन संस्थां गछानि , इति तद्य एवं वेदाहुतास्व् एवास्याहुतिषु देवता हव्यं गच्छति संस्थितेन यज्ञेन संस्थां गच्छति , औलूखलाभ्यां वै दृषदा हविष्कृदेहि ॥ इति देवा यज्ञाद्रक्षांस्यपाघ्नत यदौलूखला उद्वादयन्ति दृषदौ समाघ्नन्ति ॥ हविष्कृदेहि ॥ इत्याह रक्षसामपहत्यै , वाचं यच्छति , मनसा वै प्रजापतिर् यज्ञमतनुत , औलूखलयोरुद्वदितोरध्वर्युश्च यजमानश्च वाचं यच्छेताम् , प्रजापतिरेव भूत्वा मनसा यज्ञं तन्वाते , न सर्वाणि सह यज्ञायुधानि प्रहृत्यानि , मानुषं तत् क्रियते , नैकमेकं , पितृदेवत्यं तत् , द्वे द्वे सह प्रहृत्ये , याज्यानुवाक्ययो रूपमुपवसति , उभयांस्तेन पशूनवरुन्द्धे ग्राम्यांश् चारण्यांश्च यद् ग्राम्यस्य नाश्नाति तेन ग्राम्यानवरुन्द्धे , अथ यदारण्यस्याश्नाति तेनारण्यान् , अथो इन्द्रियं वा आरण्यम् , इन्द्रियम् एवात्मन् धत्ते , न माषाणामश्नीयात् , अयज्ञिया वै माषाः , न तस्य सायमश्नीयाद्यस्य प्रातर्यक्ष्यमाणः स्यात् , अप्रतिजग्धेन वै देवा हव्येन वसीयोभूयमगच्छन् प्रतिजग्धेनासुराः पराभवन् , तदप्रतिजग्धेन वा एतद्धव्येन यजमानो वसीयोभूयं गच्छति परास्य भ्रातृव्यो भवति , यो वै श्रद्धामनालभ्य यजते पापीयान् भवति , आपो वै श्रद्धा , न वाचा गृह्यन्ते न यजुषा , अति वा एता वाचं नेदन्त्यति वर्त्रं , मनस्तु नातिनेदन्ति यर्ह्यपो गृह्णीयादिमां तर्हि मनसा ध्यायेत् , इयं वा एतासां पात्रं , अनयैवैना अग्रहीत् , श्रद्धामालभ्य यजते , न पापीयान् भवति ॥ 
1.4.11 अनुवाकः11   
ब्रह्मवादिनो वदन्ति , प्रेध्मं उक्षन्ति प्र हविः , इध्मः प्रथम आहुतीनां , 
कस्मादन्येषां हविषां याज्यानुवाक्याः सन्ति , कस्मादिध्मस्य नेति ॥ 
अग्नये समिध्यमानायानुब्रूहि ॥ इति पुरोनुवाक्या सामिधेनीर् , याज्योपवाको वषट्कारो , यत्र वै यज्ञस्यातिरिक्तं क्रियते तद्यजमानस्यातिरिक्तमात्मन् जायते 
यदनाप्तं वि यज्ञश्छिद्यते क्षोधुको यजमानो भवति , परिधानीयया सामिधेनीनां उत्तमं इध्मस्य समर्धयति , अक्षोधुको यजमानो भवति , नास्यातिरिक्तमात्मन् जायते , यो वै प्रजापतिं सप्तदशं यज्ञेऽन्वायत्तं वेद नास्य यज्ञो व्यथते , प्रजापतौ यज्ञेन प्रतितिष्ठति ॥ ओ श्रावय ॥ इति चतुरक्षरं ॥ अस्तु श्रौषट् ॥ इति 
चतुरक्षरं ॥ यज ॥ इति द्व्यक्षरम्॥ ये यजामहे ॥ इति पञ्चाक्षरं , द्व्यक्षरो वषट्कारस् , एष वै प्रजापतिः सप्तदशो यज्ञेऽन्वायत्तो , यद्यनुवाक्याया एति यदि याज्याया , अतश्चेदेवं नैति नास्य यज्ञो व्यथते प्रजापतौ यज्ञेन प्रतितिष्ठति , 
न वै तद्विद्म यदि ब्राह्मणा वा स्मोऽब्राह्मणा वा यदि तस्य वा ऋषेः स्मोऽन्यस्य वा यस्य ब्रूमहे , यस्य ह त्वेव ब्रुवाणो यजते तं तदिष्टमागच्छति , नेतरं उपनमति , तत् प्रवरे प्रवर्यमाणे ब्रूयात् ॥ देवाः पितरः पितरो देवाः , योऽस्मि स सन्यजे 
योऽस्मि स सन्करोमि , शुनं म इष्टं शुनं शान्तं शुनं कृतं भूयात् ॥ इति तद्य एव कश्च स सन्यजते तं तदिष्टमागच्छति नेतरं उपनमति ॥ यज्ञस्य त्वा प्रमयाभिमया परिमयोन्मया परिगृह्णामि ॥ इति गायत्री वै यज्ञस्य प्रमा त्रिष्टुबभिमा , जगती परिमा , अनुष्टुब् उन्मा , एतानि वै छन्दांसि यज्ञं वहन्ति , तैरेवैनं परिगृह्णाति ॥ 

1.4.12 अनुवाकः12   
केशिनं वै दार्भ्यं गन्धर्वाप्सरसोऽपृच्छन् , कथा यजमानो यजमानेन भ्रातृव्येण सदृङ्ङ् असि  इति , अहं वेदा , इत्यब्रवीत् , तेऽब्रुवन् अङ्ग नो यज्ञं व्याचक्ष्वा ,  इति तेभ्यो यज्ञं व्याचष्ट , तेऽब्रुवन् ,  उतैतेन यजमानो यजमानाद् भ्रातृव्यात् पापीयान्त्स्यादिति , तेऽब्रुवन् ,  तथा वै ते यज्ञं विधास्यामो यथा यजमानो यजमानं भ्रातृव्यमभिभविष्यसि , इति तस्मा आहुतीर्यज्ञं व्यदधुस्ततः केशी षण्डिकमौद्भारिमभ्यभवत् , अभि भ्रातृव्यं यज्ञेन भवति य एवं वेद , प्राणो वा आघारः , पूर्वार्धे होतव्यो , मुखत एवास्य प्राणं दधाति , प्राणो वा आघारः , 
मध्यतो होतव्यो , मध्यत एवास्य प्राणं दधाति , आघारं भूयिष्ठमाहुतीनां जुहुयात् , 
प्राणो वा आघारः , प्राणमेवास्य भूयिष्ठं करोति , संततमाघारम् आघारयेत् ,
प्राणो वा आघारः , प्राणस्य संतत्यै , ऊर्ध्वमाघारम् आघारयेत् स्वर्गकामस्य , 
यजमानो वा आघारो , यजमानं एव स्वर्गं लोकं गमयति , यं द्विष्यात्तस्य न्यञ्चमाघारयेत् , पापीयान् भवति , अभिक्रामन्ती वा एकाहुतिः , 
अपक्रामन्त्येका , प्रतिष्ठितैका , यामभिक्रामं जुहोति साभिक्रामन्ती , 
यामपक्रामं जुहोति सापक्रामन्ती , यां समानत्र तिष्ठन् जुहोति सा प्रतिष्ठिता , 
यं कामयेत , अभितरं वसीयाञ् श्रेयान्त्स्यादिति तस्याभिक्रामं जुहुयात् ,
तेन सोऽभितरं वसीयाञ् श्रेयान् भवति , अथ यं कामयेत , अपतरं पापीयान्त् स्यादिति तस्यापक्रामं जुहुयात् , तेन सोऽपतरं पापीयान् भवति , 
अथ यं कामयेत न वसीयान् त्स्यान् न पापीयान् इति , तस्य समानत्र तिष्ठन् जुहुयात् , तेन स न वसीयान् न पापीयान् भवति , ऋतवो वै प्रयाजाः , समानत्र होतव्याः , ऋतूनां प्रतिष्ठित्यै , याग्नेराज्यभागस्य सोत्तरार्धे होतव्या , 
ततो योत्तरा सा रक्षोदेवत्या , या सोमस्याज्यभागस्य सा दक्षिणार्धे होतव्या 
ततो या दक्षिणा सा पितृदेवत्या , एतद्वा अन्तराहुतीनां लोकः 
क्लृप्ता अस्याहुतयो यथापूर्वं हूयन्ते य एवं वेद , धूमे जुहोति तां तमसि जुहोति ,
ततो यजमानोऽरोचुको भवति , यामङ्गारेषु जुहोति सान्धाहुति, स्ततो यजमानस्य चक्षुः प्रमायुकं भवति , उभे ज्योतिष्मति होतव्ये, रोचुको यजमानो भवति , नास्य चक्षुः प्रमीयते यामब्राह्मणः प्राश्नाति सा स्कन्नाहुति, स्तस्या वसिष्ठ एव प्रायश्चित्तिं विदांचकार ॥ ब्रध्न पाहि ॥ इति पुरोडाशमभिमृशेत् , भजतां भागी , मां भागो भक्त , ब्राह्मणानामिदं हविः सोम्यानां सोमपानां , नेहाब्राह्मणस्याप्यस्ति ,कुर्वतो मे मा क्षेष्ट , ददतो मे मोपदसत् ॥ इति दक्षिणीयेष्वेव यज्ञं प्रतिष्ठापयत्यस्कन्नमविक्षुब्धं उत यामब्राह्मणः प्राश्नाति सास्य हुतैव भवति ॥ 

1.4.13 अनुवाकः13   
यस्याज्यमनुत्पूतं स्कन्दति सा वै चित्रा नामाहुति,स्ततो यजमानस्य चित्रं प्रमायुकं भवति , चित्रं देयम् , सैव तस्य प्रायश्चित्तिः , अथ यस्योत्पूतं स्कन्दति सा वै स्कन्ना नामाहुति,स्ततो यजमानः प्रमायुको भवति, वरो देयः , सैव तस्य प्रायश्चित्तिः , अथ यस्य पुरोडाशौ दुःशृतौ भवतस्तद्धविर्यमदेवत्यम् , यदा तद्धविः संतिष्ठेताथ चतुःशरावं ओदनं पक्त्वा ब्राहमणेभ्यो जीवतण्डुलं इवोपहरेत् 
सैव तस्य प्रायश्चित्तिः , अथ यस्य पुरोडाशौ क्षायतस्तं यज्ञं वरुणो गृह्णाति, 
यदा तद्धविः संतिष्ठेताथ तदेव हविर् निर्वपेत् , यज्ञो हि यज्ञस्य प्रायश्चित्तिः , 
अथ योऽदक्षिणेन यज्ञेन  यजते तं यजमानं विद्यात् , अदक्षिणेन हि वा अयं यज्ञेन यजतेऽथ न वसीयान् भवतीति , उर्वरा समृद्धा देयात्, सैव तस्य प्रायश्चित्तिः , अथ यस्य कपालं भिद्येत तत् संदध्यात् , गायत्र्या त्वा शताक्षरया संदधामि ॥ इति वाग् वै गायत्री शताक्षरा , वाचैवैनत् संदधाति , अथ यस्य कपालं नश्यति तं वा इयं स्वर्गाल्लोकादन्तर्दधाति , यदा तद्धविः संतिष्ठेताथाग्नये वैश्वानराय द्वादशकपालं निर्वपेत् , अयं वा अग्निर्वैश्वानरः , इमां एव भागधेयेनोपासरत् स्वर्गस्य लोकस्यानन्तर्हित्यै , अथ यस्याहुतिर् बहिष्परिधि स्कन्दति सा वै जीवनडाहुति, रग्नीधं ब्रूयात् ॥ एतां संकुष्य जुहुधि ॥ इति , अग्निर्वै सर्वा देवताः, सर्वाभिरेवास्य देवताभिर् हुतं भवति , पूर्णपात्रमग्नीधे देयम् , सैव तस्य प्रायश्चित्तिः , यजमानो वै जुहू , र्भ्रातृव्य उपभृत् , न प्रक्षिणतेव होतव्यं , यत् प्रक्षिणीयाद्यजमानं प्रक्षिणीयात् , व्यृषतेव होतव्यं , देवेषवो वा एता यदाहुतयो , यं द्विष्यात् तं तर्हि मनसा ध्यायेत् , देवेषुभिरेवैनं व्यृषति , स्तृणुत एव , पशवो वा आहुतयो रुद्रोऽग्निः स्विष्टकृत् , न सह होतव्यं , यत्सह जुहुयाद् रुद्रायास्य पशूनपिदध्यात् , उत्तरार्धपूर्वार्धे होतव्यं आहुतीनामसंसृष्ट्यै , अथो एवमस्य रुद्रः पशूननभिमानुको भवति ॥ 

1.4.14 अनुवाकः14   
आग्नावैष्णवं एकादशकपालं निर्वपेद् दर्शपूर्णमासा आलप्स्यमानो , अग्निर्वै सर्वा देवता विष्णुर्यज्ञो , देवताश्चैव यज्ञं चालभ्य दर्शपूर्णमासा आलभते , जयान् उ त्वो जुह्वति , देवाश्च वा असुराश्चास्पर्धन्त , स प्रजापतिरेतान् जयानपश्यत् , तानिन्द्राय प्रायच्छत् , तैः संस्तंभं संस्तंभमसुरानजयत् , संस्तंभं संस्तंभं भ्रातृव्यं जयति यस्यैते हूयन्ते ॥ 
आकूतं चाकूतिश्च ॥ इति यज्ञो वा आकूतं , दक्षिणाकूतिः ॥ चित्तं च चित्तिश्च ॥ इति मनो वै चित्तं , वाक् चित्तिः ॥ आधीतं चाधीतिश्च ॥ इति प्रजा वा आधीतं , 
पशवा आधीतिः ॥ विज्ञातं च विज्ञातिश्च ॥ इति ऋग् वै विज्ञातं , साम विज्ञातिः ॥ 
भगश्च क्रतुश्च ॥ इति प्रजापतिर्वै भगो , यज्ञः क्रतुः ॥ दर्शश्च पूर्णमासश्च ॥ इति 
दर्शपूर्णमासा एव तद् द्वादश , द्वादश मासाः संवत्सरः , संवत्सरम् एवाप्त्वावरुन्द्धे , प्रजापतिः प्रायच्छज्जयानिन्द्राय वृष्ण , उग्रः पृतनासु जिष्णुः ॥ तेभिर्वाजं वाजयन्तो जयेम तेभिर्विश्वाः पृतना अभिष्याम ॥ इति त्रयोदशीमाहुतिं जुहुयात् , 
अस्ति मासस्त्रयोदश, स्तं एवैतयाप्त्वावरुन्द्धे ॥ अग्ने बलदः सहा ओजः क्रममाणाय मे दा अभिशस्तिकृतेऽनभिशस्तेन्याय ॥ अस्यां जनतायां श्रैष्ठ्याय स्वाहा ॥ इति जुहुयाद्यत्र कामयेत, चित्रमस्यां जनतायां स्यां इति , चित्रमह तस्यां जनतायां भवति , शबलं त्वस्यात्मन् जायते ॥ 

1.4.15 अनुवाकः15   
अग्नये भगिनेऽष्टाकपालं निर्वपेद्यः कामयेत भग्यन्नादः स्यां इति , प्रजापतिर्वै भगो , यज्ञः क्रतुः , तस्मात्सर्वो मन्यते , मां भगोऽरिष्यति मां भगोऽरिष्यतीति 
मां भगोऽरिष्यतीति यदग्नये भगिने भगमेव साक्षादाप्त्वावरुन्द्धे , भग्यन्नादो भवति , उभौ सह दर्शपूर्णमासा आलभ्या , उद्वा अन्यः शृङ्गे सितो मुच्यते , दर्शो वा एतयोः पूर्वः पूर्णमासा उत्तरो , अथ पूर्णमासं पूर्वमालभन्ते , तदयथापूर्वं क्रियते , तत् पूर्णमासं आलभमानः सरस्वत्यै चरुं निर्वपेत्सरस्वते द्वादशकपालं , अमावास्या वै सरस्वती पूर्णमासः सरस्वान् , उभा एवैनौ यथापूर्वं कल्पयित्वालभते , ऋद्ध्यै , ऋध्नोत्येव , अथो मिथुनत्वाय ॥ 

1.5.1 अनुवाकः1   
उपप्रयन्तो अध्वरं मन्त्रं वोचेमाग्नये । 
आरे अस्मे च शृण्वते ॥ 
अग्निर्मूर्धा दिवः ककुत्पतिः पृथिव्या अयम् ॥ 
अपां रेतांसि जिन्वति ॥ 
उभा वां इन्द्राग्नी आहुवध्या उभा राधसः सह मादयध्यै ॥ 
उभा दातारा इषां रयीणां उभा वाजस्य सातये हुवे वाम् ॥ 
अयमिह प्रथमो धायि धातॄभिर् होता यजिष्ठो अध्वरेष्वीड्यः । 
यमप्नवानो भृगवो विरुरुचुर्वनेषु चित्रं विभ्वं विशेविशे ॥ 
अस्य प्रत्नामनु द्युतं शुक्रं दुदुह्रे अह्रयः । 
पयः सहस्रसां ऋषिम् ॥ 
अयं ते योनिर् ऋत्वियो यतो जातो अरोचथाः । 
तं जानन्नग्ना आरोह ततो नो वर्धया रयिम् ॥ 
दधिक्राव्णो अकारिषं जिष्णोरश्वस्य वाजिनः । 
सुरभि नो मुखा करत् प्र ना आयूंषि तारिषत् ॥ 
अग्ना आयूंषि पवसा आसुवोर्जमिषं च नः । 
आरे बाधस्व दुच्छुनां ॥ 
अग्निर् ऋषिः पवमानः पाञ्चजन्यः पुरोहितः । 
तं ईमहे महागयम् ॥ 
अग्ने पवस्व स्वपा अस्मे वर्चः सुवीर्यम् । 
दधत् पोषं रयिं मयि ॥ 
अग्ने पावक रोचिषा मन्द्रया देव जिह्वया । 
आ देवान् वक्षि यक्षि च ॥ 
स नः पावक दीदिवोऽग्ने देवं इहावह । 
उप यज्ञं हविश्च नः ॥ 
अग्निः शुचिव्रततमः शुचिर्विप्रः शुचिः कविः । 
शुची रोचता आहुतः ॥ 
उदग्ने शुचयस्तव शुक्रा भ्राजन्त ईरते । 
तव ज्योतींष्यर्चयः ॥ 
अग्नीषोमा इमं सु मे शृणुतं वृषणा हवम । 
प्रति सूक्तानि हर्यतं भवतं दाशुषे मयः ॥ 
अग्निस्तिग्मस्तिग्मतेजाः प्रति रक्षो दहतु सहताम् अरातिम् । 
अपाघशँसं नुदताम् ॥ 
अग्ने सपत्नसाह सपत्नान्मे सहस्व । 
मा मा तितीर्षन्तारीत् ॥ 
1.5.2 अनुवाकः2   
त्वमग्ने सूर्यवर्चा असि , सं मामायुषा वर्चसा सृज , सं त्वमग्ने सूर्यस्य ज्योतिषागथाः ॥ 
सं ऋषीणां स्तुतेन सं प्रियेण धाम्ना समहमायुषा सं वर्चसा सं प्रजया सं रायस्पोषेण ग्मीय ॥ 
इन्धानास्त्वा शतं हिमा द्युमन्तः समिधीमहि । 
वयस्वन्तो वयस्कृतं सहस्वन्तः सहस्कृतं ।  
अग्ने सपत्नदम्भनं सुवीरासो अदाभ्यम् ॥ 
अग्नेः समिदसि , अभिशस्त्या मा पाहि , सोमस्य समिदसि , परस्पा म एधि , यमस्य समिदसि , मृत्योर्मा पाहि , आयुर्धा अग्नेऽसि , आयुर्मे धेहि , वर्चोधा अग्नेऽसि , वर्चो मे धेहि , चक्षुष्पा अग्नेऽसि , चक्षुर्मे पाहि , श्रोत्रपा अग्नेऽसि , श्रोत्रं मे पाहि , तनूपा अग्नेऽसि , तन्वं मे पाहि , यन्मे अग्न ऊनं तन्वस्तन्मा आपृण , अग्ने यत्ते तपस्तेन तं प्रति तप यो अस्मान् द्वेष्टि यं च वयं द्विष्मो , 
अग्ने यत्ते शोचिस्तेन तं प्रतिशोच यो अस्मान् द्वेष्टि यं च वयं द्विष्मो , 
अग्ने यत्ते अर्चिस्तेन तं प्रत्यर्च यो अस्मान् द्वेष्टि यं च वयं द्विष्मो , 
अग्ने यत्ते हरस्तेन तं प्रतिहर यो अस्मान् द्वेष्टि यं च वयं द्विष्मो , 
अग्ने यत्ते तेजस्तेन तं प्रतितितिग्धि यो अस्मान् द्वेष्टि यं च वयं द्विष्मो , 
अग्ने रुचां पते नमस्ते रुचे , मयि रुचं धा , श्चित्रावसो स्वस्ति ते पारम् अशीय , 
अर्वाग्वसो स्वस्ति ते पारम् अशीय , अम्भः स्थ , अम्भो वो भक्षीय , महः स्थ , महो वो भक्षीय , ऊर्जः स्थ , ऊर्जं वो भक्षीय , रायस्पोषः स्थ , रायस्पोषं वो भक्षीय ॥ रेवती रमध्वं अस्मिन्योना अस्मिन् गोष्ठे , अयं वो बन्धुः , इतो मापगात , बह्वीर्भवत , मा मा हासिष्ट ॥ संहितासि विश्वरूपा , आ मोर्जा विशा गौपत्येना प्रजया रायस्पोषेण ॥ मयि वो रायः श्रयन्तां , सहस्रपोषं वोऽशीय ॥ 

1.5.3 अनुवाकः3   
उप त्वाग्ने दिवे दिवे दोषावस्तर्धिया वयम् । 
नमो भरन्त एमसि ॥ 
राजन्तमध्वराणां गोपामृतस्य दीदिविम् । 
वर्धमानं स्वे दमे ॥ 
स नः पितेव सूनवेऽग्ने सूपायनो भव । 
सचस्वा नः स्वतये ॥ 
अग्ने त्वं नो अन्तम उत त्राता शिवो भवा वरूथ्यः । 
तं त्वा शोचिष्ठ दीदिवः सुम्नाय नूनं ईमहे सखिभ्यः ॥ 
वसुरग्निर्वसुश्रवा अच्छा नक्षि द्युतत्तमं रयिं दाः । 
स नो बोधि श्रुधी हवं उरुष्या नो अघायतः समस्मात् ॥ 
अभ्यस्थां विश्वाः पृतना अरातीस्तदग्निराह तदु सोम आह । 
बृहस्पतिः सवितेन्द्रस्तदाह पूषा ना आधात् सुकृतस्य लोके ॥ 
ऊर्जा वः पश्याम्यूर्जा मा पश्यत । 
रय्या वः पश्यामि रय्या मा पश्यत ॥ 
संपश्यामि प्रजा अहं इडप्रजसो मानवीः । 
सर्वा भवन्तु नो गृहे ॥ 
इडा स्थ मधुकृतः स्योना माविशतेरंमदः । 
सहस्रपोषं वोऽशीय ॥ 
भुवनं असि सहस्रपोषपुषि , तस्य नो रास्व , तस्य ते भक्तिवानो भूयास्म , इडासि व्रतभृत् , त्वयि व्रतं , व्रतभृदसि ॥ 
1.5.4 अनुवाकः4   
महि त्रीणामवोऽस्तु द्युक्षं मित्रस्यार्यम्णः । 
दुराधर्षं वरुणस्य ॥ 
नहि तेषाममा सतां नाध्वसु वारणेषु च । 
ईशे रिपुरघशँसः ॥ 
ते हि पुत्रासो अदितेश्छर्दिर्यच्छन्त्यजस्रम् । 
प्र दाशुषे वार्याणि ॥ 
सोमानं स्वरणं कृणुहि ब्रह्मणस्पते । 
कक्षीवन्तं य औशिजः ॥ 
यो रेवान्यो अमीवहा वसुवित् पुष्टिवर्धनः । 
स नः सिषक्तु यः शिवः ॥ 
मित्रस्य चर्षणीधृतः श्रवो देवस्य सानसि । 
द्युम्नं चित्रश्रवस्तमं ॥ 
कदा च न स्तरीरसि कदा च न प्रयुच्छसि ॥ 
परि ते दूडभो रथोऽस्मं अश्नोतु विश्वतः । 
येन रक्षसि दाशुषः ॥ 
निम्रदोऽसि , नि अहं तं मृद्यासं यो अस्मान् द्वेष्टि यं च वयं द्विष्मो , 
अभिभूरसि , अभ्यहं तं भूयासं यो अस्मान् द्वेष्टि यं च वयं द्विष्मः, प्रभूरसि 
प्राहं तं अतिभूयासं यो अस्मान् द्वेष्टि यं च वयं द्विष्मः ॥ पूषा मा पथिपाः पातु , पूषा मा पशुपाः पातु , पूषा माधिपाः पातु , प्राची दिगग्निर्देवता , यो मैतस्या दिशो अभिदासादग्निं सा ऋच्छतु , दक्षिणा दिग् इन्द्रो देवता , यो मैतस्या दिशो अभिदासादिन्द्रं सा ऋच्छतु , प्रतीची दिङ् मरुतो देवता , यो मैतस्या दिशो अभिदासान्मरुतः सा ऋच्छतु , उदीची दिङ् मित्रावरुणौ देवता , यो मैतस्या दिशो अभिदासान् मित्रावरुणौ सा ऋच्छतु , ऊर्ध्वा दिक् सोमो देवता , यो मैतस्या दिशो अभिदासात् सोमं सा ऋच्छतु , धर्मो मा धर्मणः पातु , विधर्मो मा विधर्मणः पातु , 
आयुश्च प्रायुश्च चक्षुश्च विचक्षुश्च प्राङ् चापाङ् च , उरुक उरुकस्य ते वाचा वयं सं भक्तेन गमेमह्यग्ने गृहपते ॥ 

1.5.5 अनुवाकः5   
यस्य वा अग्निहोत्रे स्तोमो युज्यते स्वर्गं अस्मै भवति , अयज्ञो वा एष यत्र स्तोमो न युज्यते , उपप्रयन्तो अध्वरमिति , इयं वा उपोतिः , इत एव स्तोमं युनक्ति , 
अथो इमां एव स्तोमं उपयुनक्ति , अथो या एव प्रजा भूता नामन्वतीस्ता एव स्तोमं उपयुनक्ति , अस्य प्रत्नामनु द्युतं इति , असौ वै लोकः प्रत्नं , अमुत एव स्तोमं युनक्ति , अथो देवा वै प्रत्नं , तान् एव स्तोमं उपयुनक्ति , उभयत एव स्तोमं युनक्तीतश्चामुतश्च , देवान् वा एष प्रयुज्य स्वर्गं लोकं एति , 
यदाह उपोपेन्नु मघवन् भूया इन्नु ता ,  इतीयं वा उपोतिः , अस्यां एव प्रतितिष्ठति , अथ यदुपवत् पदमाह या एव प्रजा आभविष्यन्तीस्ता एव स्तोमं उपयुनक्ति , परि ते दूडभो रथा, इति उभयत एवैतया स्तोमं युक्तं परिगृह्णातीतः चामुतश्च , अग्निर्मूर्धेति स्वर्गा तेन , दिवः ककुदिति स्वर्गा तेन , पतिः पृथिव्या अयमिति मिथुना तेन , अपां रेतांसि जिन्वतीति रेतस्वती पशव्या सर्वसमृद्धाः , 
गायत्र्योपास्थित , गायत्रो ह्यग्निर् गायत्रछन्दाः , स्वेनैवैनं छन्दसोपास्थितः , 
उभा वां इन्द्राग्नी आहुवध्या , इति उभौ ह्येतौ सह , अमुं वा अयं दिवा भूते प्रविशति , तस्मादसौ दिवा रोचते , इमामसौ नक्तं , तस्मादयं नक्तं , यदुभा वां इत्याह , उभा एवैना अच्छम्बट्कारं उपतिष्ठते , उभयोर् लोकयो रोचतेऽस्मिंश्चामुष्मिंश्च , त्रैष्टुभोपास्थिता , अयमिह प्रथमो धायि धातॄभि, रिति  
अग्निर् ह्यस्यां प्रथमोऽधीयत , होता यजिष्ठो अध्वरेष्वीड्या ,  इति एष हि होता यजिष्ठो अध्वरेष्वीड्यो , यमप्नवानो भृगवो विरुरुचु, रिति अप्नवानो ह्येतं भृगवो व्यरोचयन् , वनेषु चित्रं विभ्वं विशे विशा , इति एष हीदं सर्वं विभू , 
र्जगत्योपास्थिता , अस्य प्रत्नामनु द्युतं , इति स्वर्गो वै लोकः प्रत्नं , स्वर्ग एव लोके प्रतितिष्ठति , अयं ते योनिर् ऋत्विया , इति एष ह्येतस्य योनिर् ऋत्वियो , 
अग्निः सूर्यस्य , अनुष्टुभोपास्थित ॥ 
1.5.6 अनुवाकः6   
उपप्रयन्तो अध्वरमिति प्रवापयत्य् एवैतया , अग्निर्मूर्धेति प्रवापित एवैतया रेतो दधाति , उभा वां इन्द्राग्नी आहुवध्या , इति प्राणापानौ वा इन्द्राग्नी , प्राणापानौ वा एतन् मुखतो यज्ञस्य धीयेते ॥ अयमिह प्रथमो धायि धातॄभिरिति गर्भं एवाधात् , 
अस्य प्रत्नामनु द्युतं , इति उधरेवाकः , अयं ते योनिर् ऋत्विया,  इति 
अजीजनच्चैवावीवृधच्च , षड्भिरुपतिष्ठते , षड्वै पृष्ठानि , पृष्ठानि एवाचीक्लृपत् , 
दधिक्राव्णो अकारिषं इति दधिक्रावत्योपतिष्ठते , एषा वा अग्नेर्दधिक्रावती प्रिया तनूः पशव्या सर्वसमृद्धा , अग्नेरेवैतया प्रियं धामोपैति , अथो पशुमान् भवति , अथो आत्मानं एवैतया यजमानः पुनीते , सप्तभिरुपतिष्ठते , सप्तपदा शक्वरी ,  
शाक्वराः पशवः , पशून् एवावरुन्द्धे , जीर्यति वा एष आहितः , पशुर् ह्यग्निः,  
तदेतानि एवाग्न्याधेयस्य हवींषि संवत्सरे संवत्सरे निर्वपेत् , तेन वा एष न जीर्यति , तेनैनं पुनर्णवं करोति , तन् न सूर्क्ष्यं , 
एताभिरेवाग्नेयपावमानीभिरग्न्याधेयस्य याज्यानुवाक्याभिरुपस्थेयः , 
तेन वा एष न जीर्यति , तेनैनं पुनर्णवं करोति , द्वादशभिरुपतिष्ठते , द्वादश मासाः संवत्सरः , संवत्सरम् एवाप्त्वावरुन्द्धे , अग्नीषोमीयया त्रयोदश्योपस्थेयो , 
अस्ति मासस्त्रयोदशो तं एवैतयाप्त्वावरुन्द्धे ॥ 
1.5.7 अनुवाकः7   
ब्रह्मवादिनो वदन्ति , कस्मात् सायमग्निम् उपतिष्ठन्ते कस्मात् प्रातर् नेति , असौ वा आदित्यः सायमासुवति , तस्मात् सायम् उपतिष्ठन्ते , एष प्रातः प्रसुवति , तस्मात् प्रातर् नोपतिष्ठन्ते , तस्मात् सायमहुतेऽग्निहोत्रेऽग्निहोत्रिणा नाशितव्यं , 
तस्मादु प्रातरहुते नाशितव्यं , तस्मात् सायम् अतिथये प्रत्येनसः , पुण्यत्वात् तु प्रातर्ददति ,प्रातरवनेगेन प्रातरुपस्थेयो , अधिश्रित उन्नीयमाने वा हस्ता अवनेनिजीत , तत्र विहव्यस्य चतस्रा ऋचो वदेत् प्रातरवनेगे चतस्रः , प्रातरवनेगेन वा अनाप्तमाप्नोत्यनवरुद्धमवरुन्द्धे , तदनाप्तं एवैतेनाप्नोत्यनवरुद्धमवरुन्द्धे , अबिभेद्वा एष उद्धृतो 
तं देवाश्छन्दोभिः पर्यस्तृणन् , यदुपतिष्ठते छन्दोभिरेवैनं परिस्तृणाति , उभयम् अस्मा अकर् , अग्नीषोमीयया पूर्वपक्ष उपस्थेयो , अग्नीषोमीयो वै पूर्वपक्षो , 
अपरपक्षायैवैनं परिददाति , ऐन्द्राग्न्यापरपक्ष उपस्थेयः , ऐन्द्राग्नो वा अपरपक्षः ,
पूर्वपक्षायैवैनं परिददाति , सर्वा ह वा एनं देवताः संप्रदायमनपेक्षं गोपायन्ति य एवं विद्वानग्निम् उपतिष्ठते ॥ 


1.5.8 अनुवाकः8   
त्वमग्ने सूर्यवर्चा असीति वसीयसे श्रेयस आशिषं आशास्ते , सं मामायुषा वर्चसा सृजेत्यात्मना आशास्ते , सं त्वमग्ने सूर्यस्य ज्योतिषागथा इति सह ह्येते तर्हि ज्योतिषी भवतः , सं ऋषीणां स्तुतेनेति , छन्दांसि वा ऋषीणां स्तुतं , 
छन्दोभिरेवैनं समर्धयति , सं प्रियेण धाम्नेति , आहुतयो वा अग्नेः प्रियं धाम , 
आहुतिभिरेवैनं समर्धयति , समहमायुषा सं वर्चसा सं प्रजया सं रायस्पोषेण ग्मीयेति , आशिषं एवाशास्ते , इन्धानास्त्वा शतं हिमा , इति पृतनाजिद्ध्याहूतिः ,  
तया राजन्या उपतिष्ठेत , यदा हि राजन्यः पृतना जयत्यथो भवति , उताराजन्या उपतिष्ठेत , सर्वो हि पृतना जिगीषति सर्वो बुभूषति , मनोर्वै दश जाया आसन् , 
दशपुत्रा नवपुत्राष्टपुत्रा सप्तपुत्रा षट्पुत्रा पञ्चपुत्रा चतुष्पुत्रा त्रिपुत्रा द्विपुत्रैकपुत्रा 
ये नवासंस्तान् एक उपसमक्रामत् , येऽष्टौ तान् द्वौ , ये सप्त तांस्त्रयो , 
ये षट् तांश्चत्वारो ,  अथ वै पञ्चैव पञ्चासन् , ता इमाः पञ्च दशत इमान् पञ्च निरभजन् , यदेव किंच मनोः स्वमासीत् , तस्मात्ते वै मनुमेवोपाधावन् , मना अनाथन्त , तेभ्य एताः समिधः प्रायच्छत् , ताभिर्वै ते तान् निरदहन् , ताभिर् एनान् पराभावयन् , परा पाप्मानं भ्रातृव्यं भावयति य एवं विद्वान् एताः समिधः आदधाति , अग्नेः समिदसि , अभिशस्त्या मा पाहीति , अभिशस्त्या एनं पाति ,
सोमस्य समिदसि , परस्पा म एधीति , परस्पा अस्य भवति , यमस्य समिदसि ,
मृत्योर्मा पाही, ति मृत्योर् एनं पाति , एतद्ध स्म वा आह नारदः , इदं वावाग्न्युपस्थानं आसेति , अभिशस्त्या एनं पाति , परस्पा अस्य भवति ,
मृत्योर् एनं पाति ॥ 

1.5.9 अनुवाकः9   
आयुर्धा अग्नेऽसि , आयुर्मे धेहीति , आयुरेवास्मिन् दधाति , वर्चोधा अग्नेऽसि ,
वर्चो मे धेहीति , वर्च एवास्मिन् दधाति , चक्षुष्पा अग्नेऽसि , चक्षुर्मे पाहीति 
चक्षुरेवास्य पाति , श्रोत्रपा अग्नेऽसि , श्रोत्रं मे पाहीति , श्रोत्रं एवास्य पाति , 
तनूपा अग्नेऽसि , तन्वं मे पाहीति ,  
तन्वं एवास्य पाति 
यन्मे अग्न ऊनं तन्वस्तन्मा आपृणे,ति यदेवास्यात्मन ऊनं यत् प्रजाया यत् पशूनां तदेवैतेनापूरयति , तदाप्याययति , अग्ने यत्ते तपा इति , एता वा अग्नेस्तन्वो ज्योतिष्मतीः , एतद्ध स्म वा आहारुण औपवेशिः , यान्वसीयसः श्रेयस आत्मनो भ्रातृव्यानभिप्राजानीमाभिष्टानग्नेस्तनूभिर् ज्योतिष्मतीभिः पराभावयामेति 
परा पाप्मानं भ्रातृव्यं भावयति य एवं विद्वानग्निम् उपतिष्ठते , अग्ने रुचां पते नमस्ते रुचे , मयि रुचं धा , इति शान्तमेव रुचं आत्मन् धत्ते ,  तेजस्वी ब्रह्मवर्चसी भवति , चित्रावसो स्वस्ति ते पारम् अशीयेति , रात्रिर्वै चित्रावसुः , 
अहरर्वाग्वसुः , अग्निर्वै रात्रिः , असा आदित्योऽहर् , एते वै भङ्गे , ते ईट्टे , त्रिराह , त्रिषत्या हि देवाः , रोचते ह वा अस्य यज्ञो वा ब्रह्म वा य एवं वेद , अम्भः स्थ , अम्भो वो भक्षीयेति , अम्भो ह्येता , महः स्थ , महो वो भक्षीये, ति महो ह्येता , ऊर्जः स्थ , ऊर्जं वो भक्षीयेति , 
ऊर्जो ह्येता, रायस्पोषः स्थ , रायस्पोषं वो भक्षीयेति , रायस्पोषो ह्येता , रेवती रमध्वं अस्मिन्योना अस्मिन् गोष्ठ , इति  स्व एवैना योनौ स्वे गोष्ठे संवेशयति , 
अयं वो बन्धुः , इतो मापगात , बह्वीर्भवत , मा मा हासिष्टेति , आशिषमेवाआशास्ते , वत्सं आलभते , वत्सनिकान्ता हि पशव, एष वै सहस्रपोषस्येशे , पुष्यति सहस्रं न सहस्रादवपद्यते य एवं वेद , संहितासि विश्वरूपेति , रूपेण रूपेण ह्येषा संहिता , रूपैरेवैनां समर्धयति , 
नामासामग्रहीत् , मित्रमाभिरकृत , उत हि यदा मित्रस्य नाम गृह्णाति मित्रमेवैनेन कुरुते ॥ 


1.5.10 अनुवाकः10   
सप्त वै बन्धुमतीरिष्टका अग्नौ चित्या उपधीयन्ते , ता वै ता अमुष्मा एव लोकाय , सप्त ग्राम्या इष्टकास्ता अत्रोपधेया, गौश्चाश्वश्चाश्वतरश्च गर्दभोऽजा चाविश्च पुरुषो , यद् गामालभते गवैव चिता भवन्ति , अथो आलब्ध एवोपधीयन्ते , पराङ् वा एष छन्दोभिः स्वर्गं लोकं एत्यन्यदन्यच्छन्दः समारोहं , उप त्वाग्ने दिवे दिवा , इति यदेतेन गायत्रेण तृचेनोपतिष्ठते , इयं वै गायत्री , अस्यां एव प्रतितिष्ठति , 
अग्ने त्वं नो अन्तमा इति , एषा वा अग्नेरस्तर्याः प्रिया तनूर्वरूथ्या , तामेव प्रैति ,
नैनं अभिदासन्त्स्तृणुते , चतसृभिर् द्विपदाभिरुपतिष्ठते , चतुष्पादो वै पशवो , 
द्विपाद्यजमानो , गृहा गार्हपत्यो , गृहेषु चैव पशुषु च प्रतितिष्ठति , ऊर्जा वः पश्याम्यूर्जा मा पश्यतेति , ऊर्जैनाः पश्यत्य् ऊर्जैनं पश्यन्ति , रय्या वः पश्यामि , रय्या मा पश्यतेति , रय्यैनाः पश्यति , रय्यैनं पश्यन्ति ॥ 
संपश्यामि प्रजा अहं इडप्रजसो मानवीः । सर्वा भवन्तु नो गृहे ॥ 
इति , ऐडीश्च वा इमाः प्रजा मानवीश्च , ता एवावारुद्ध , ता आद्या अकृत , 
इडाः स्थ मधुकृता इति , इडा ह्येता मधुकृतः , स्योना माविशतेरंमदा इति, इरंमदो ह्येता , भुवनं असि सहस्रपोषपुषीति , भुवनं ह्येतत्सहस्रपोषपुषि , तस्य नो रास्व ,
तस्य ते भक्तिवानो भूयास्मेति , आशिषं एवाशास्ते , इडासि व्रतभृदिति , इडा ह्येषा व्रतभृत् , त्वयि व्रतं व्रतभृदसीति , व्रतभृद्ध्येषा ॥ 

1.5.11 अनुवाकः11   
महि त्रीणामवोऽस्त्व् इति,  प्राजापत्येन तृचेनोपतिष्ठते , प्राजापत्या वा इमाः प्रजाः,  
ता एवावारुद्ध, ता आद्या अकृत , अथो प्रजापतिमेवोपैति , प्रजापता एव देवतासु प्रतितिष्ठति , सोमानं स्वरणं इति ब्राह्मणस्पत्ययोपतिष्ठते , ब्रह्मणि प्रतितिष्ठति , अथो ब्रह्मवर्चसं एवावरुन्द्धे , यो वै ब्रह्मणि प्रतिष्ठितेन स्पर्धते पूर्वोऽस्मात् पद्यते , उभयीर्वा अग्निहोत्रिणि देवता आशँसन्ते याभ्यश्च जुहोति याभ्यश्च न ,
मित्रस्य चर्षणीधृता इति मैत्र्योपतिष्ठते , उभयत एवैतया मित्रमकृतेतश्चामुतश्च ,
कदा चन स्तरीरसीत्य् ऐन्द्रीभ्यां बृहतीभ्यां उपतिष्ठते , ऐन्द्रा वै पशवः, 
तान् एवावारुन्द्ध ,  तानाद्यानकृत , परि ते दूडभो रथा इति , असौ वा आदित्यो दूडभो रथः , एष वा इमा उभौ लोकौ समीयते , सर्वं एवैतया परिगृह्णाति , निम्रदोऽसि , नि अहं तं मृद्यासं यो अस्मान् द्वेष्टि यं च वयं द्विष्म इति ,
पार्ष्ण्यावगृह्णीयाद्यदि पापीयसा स्पर्धेत , अभिभूरसि , अभ्यहं तं भूयासं यो अस्मान् द्वेष्टि यं च वयं द्विष्म इति , दक्षिणतः पदोऽवगृह्णीयाद्यदि सदृशेन स्पर्धेत , प्रभूरसि , प्राहं तं अतिभूयासं यो अस्मान् द्वेष्टि यं च वयं द्विष्म , इति 
प्रपदेनावगृह्णीयाद्यदि श्रेयसा स्पर्धेत , सर्वान् एवैनानभिभवति , सर्वानतिभवति , 
सर्वानतिक्रामति , पूषा मा पथिपाः पात्व् इति , इयमेव पूषा मा पशुपाः पात्व् इति , अन्तरिक्षमेव , पूषा माधिपाः पात्व् इति , असौ एव , इमान् एव लोकानुपासरत् , 
एभ्यो लोकेभ्य आत्मानं परिधत्ते , अहिंसायै , प्राची दिगग्निर्देवतेति , तनूपानां एव दिक्षु निधत्ते , अथ येन स्पर्धते येन वा व्यभिचरते स एता एव देवता ऋत्वा पूर्वः पराभवति , सप्त वै पुरुषे महिमानः, ते वा एनेनेड्याः , ते वै ते सप्तऋषय एव ,  
प्राणा वै सप्तऋषयः , प्राणान् वा एतद् ईट्टे , ईट्टे ह वै स्वान् प्राणान् 
वृङ्क्ते भ्रातृव्यस्य  प्राणान् , नैनं अभिदासन्त्स्तृणुते य एवं वेद , धर्मो मा धर्मणः पातु , विधर्मो मा विधर्मणः पातु , आयुश्च प्रायुश्च चक्षुश्च विचक्षुश्च प्राङ् चापाङ् चोरुक इति , अयं वा उरुकः , एष विभजति , तद्यदेष भजति तदेतस्मिन्न् एव पुनराभजति , अग्ने गृहपतेऽग्निं समिन्धे यजमानः , एतद्वै यजमानस्य स्वं यदग्निः , एतदग्नेर्यद्यजमानः , आयतनं इव वा एतत् क्रियते , ज्योतिषे तन्तवे त्वेत्यन्तराग्नी उपविश्य वदेत् , यां एव पुर आशिषमाशास्ते यां पश्चात्तामात्मन् धत्ते ॥ 

1.5.12 अनुवाकः12   
ददन् मा इति वै दीयते , सददि वा एष ददाति योऽग्निहोत्रं जुहोति , यद्यत् कामयेत तत्तदग्निहोत्र्यग्निं याचेद्, उप हैनं तन् नमति , तदाहुः , ऋछति वा एष देवान् य एनान्त्सददि याचतीति , तस्मात्तर्हि नोपस्थेयो , यमो वा अम्रियत , 
ते देवा यम्या यममपाब्रुवन् , तां यदपृच्छन्त् साब्रवीत् ,  अद्यामृतेति , तेऽब्रुवन् ,
न वा इयमिमं इत्थं मृष्यते , रात्रीँ सृजामहा इति , अहर्वाव तर्ह्यासीन्न रात्रिः, ते देवा रात्रिमसृजन्त , ततः श्वस्तनं अभवत् , ततः सा तममृष्यत , तस्मादाहुः , 
अहोरात्राणि वावाघं मर्षयन्तीति , सा वै रात्रिः सृष्टा पशूनभिसममिलत् , ते देवाश्छन्दोभिरेव पशूनन्वपश्यन् , छन्दोभिर् एनान् पुनरुपाह्वयन्त , यदुपतिष्ठते 
छन्दोभिर्वा एतत् पशूननुपश्यति , छन्दोभिर् एनान् पुनरुपह्वयते , अथो आहुः , 
वरुणो वै स तद् रात्रिर्भूत्वा पशूनग्रसतेति , ते देवाश्छन्दोभिरेव वरुणात् प्रामुञ्चँश्छन्दोभिर् एनान् पुनरुपाह्वयन्त यदुपतिष्ठते छन्दोभिर्वा एतद्वरुणात् पशून् प्रमुञ्चति छन्दोभिर् एनान् पुनरुपह्वयते , यज्ञो यज्ञो वै समृच्छते , अथाकस्यविदो मन्यन्ते , सोम एव समृच्छता इति , अग्नीषोमीयायाः पुरस्ताद्विहव्यस्य चतस्रा ऋचो वदेत् , आग्नेयस्य पुरोडाशस्य द्वे याज्यानुवाक्ये कुर्यात् , एतेनैव हवींष्यासन्नानि अभिमृशेत् , वृङ्क्तेऽन्यस्य यज्ञं नास्यान्यो यज्ञं वृङ्क्ते , 
सयज्ञो भवत्ययज्ञा इतरः ॥ 

1.5.13 अनुवाकः13   
अग्निं वा एते चित्यं चिन्वते य आहिताग्नयो दर्शपूर्णमासिनः,  तेषां वा अहोरात्राण्य् एवेष्टका उपधीयन्ते , यत्र पञ्च रात्रीः संहिता वसेत्तज्जुहुयात् , पञ्च रात्रयः पञ्चाहानि सा दशत् संपद्यते , तन् नैवं कर्तवै , अयतं तत् , दशस्व् एव रात्रिष्वन्तमं होतव्यं , तथा यतं क्रियते , न सर्वेषु युक्तेषु होतव्यं , वास्तौ जुहुयात् , नायुक्तेषु , अयतं क्रियते , सर्वाण्यन्यानि युक्तानि स्युरग्निष्ठस्य दक्षिणो युक्तः स्यात् , सव्यस्य योक्त्रं परिहृतं , अथ जुहुयात् , न वास्तौ जुहोति यतमुत्क्रियते , 
तन् न सूर्क्ष्यं , सर्वेष्वेव युक्तेषु होतव्यं , वास्तोष्पत्यं ह्येतत् , न हीनं अन्वाहर्तवै , रुद्राय हि तद् हीयते , यद् हीनं अन्वाहरेयू रुद्रं भूतं अन्वाहरेयुः , 
यद्यनुवाहः स्यात् पूर्वं तं प्रवहेयुरप वोद्धरेयुः , 
यद् हीयेत हीयेतैव  तत् ,  अथ जुहुयात् ॥ 
अमीवहा वास्तोष्पते विश्वा रूपाण्याविशन् । 
सखा सुशेव एधि नः ॥ 
वास्तोष्पते प्रति जानीह्यस्मान् स्वावेशो अनमीवो भवा नः । 
यत् त्वेमहे प्रति तन् नो जुषस्व शं नो भव द्विपदे शं चतुष्पदे ॥ 

अनुवाकः14   
पशून् मे शँस्य पाहि , तान्मे गोपायास्माकं पुनरागमात् ॥ अग्ने सहस्राक्ष शतमूर्धञ् शतं ते प्राणाः सहस्रमपानाः , त्वं साहस्रस्य राय ईशिषे , तस्मै ते विधेम वाजाय ॥ 
प्रजां मे नर्य पाहि , तां मे गोपायास्माकं पुनरागमात् , अग्ने गृहपते सुगृहपतिरहं त्वया गृहपतिना भूयासं , सुगृहपतिस्त्वं मया गृहपतिना भूया , अन्नं मे बुध्य पाहि , तन्मे गोपायास्माकं पुनरागमात् ॥ 
इमान्मे मित्रावरुणौ गृहान् गोपायतं युवं । 
अविनष्टानविह्रुतान् पूषैनानभिरक्षतु , आस्माकं पुनरागमात् ॥ 
पशून् मे शँस्य पाहि , तान्मे गोपायास्माकं पुनरागमादित्याहवनीयम् उपतिष्ठते , 
आहवनीयायैव पशून् परिदाय प्रैति , अग्ने सहस्राक्ष शतमूर्धन्न् इति , सहस्राक्षो ह्येष शतमूर्धा , शतं ते प्राणाः सहस्रमपाना , इति शतं ह्येतस्य प्राणाः सहस्रमपानाः , त्वं साहस्रस्य राय ईशिषे , तस्मै ते विधेम वाजायेति , आशिषं एवाशास्ते ॥ प्रजां मे नर्य पाहि , तां मे गोपायास्माकं पुनरागमादिति गार्हपत्यं उपतिष्ठते , गार्हपत्यायैव प्रजां परिदाय प्रैति , अग्ने गृहपते सुगृहपतिरहं त्वया गृहपतिना भूयासं , सुगृहपतिस्त्वं मया गृहपतिना भूया इति , अग्रहणौ संजीर्यतः , 
सर्वमायुरितो , नार्तिं नीतो , अन्नं मे बुध्य पाहि , तन्मे गोपायास्माकं पुनरागमा, दिति दक्षिणाग्निम् उपतिष्ठते , दक्षिणाग्नय एवान्नं परिदाय प्रैति ॥ 
इमान्मे मित्रावरुणौ गृहान् गोपायतं युवं । 
अविनष्टानविह्रुतान् पूषैनानभिरक्षतु , आस्माकं पुनरागमात् ॥ 
इति अहोरात्रे वै मित्रावरुणौ , पशवः पूषा , अहोरात्राभ्यां चैव मित्रावरुणाभ्यां च गृहान् परिदाय प्रैति ॥ अग्निं समाधेहि ॥ इत्याह , भस्म त्वा उपतिष्ठते ॥ 
पशून् मे शँस्याजुगुपः, तान्मे पुनर्देहि ॥ इत्याहवनीयं पुनरेत्योपतिष्ठते , 
आहवनीयेनैव पशून् गुप्तानात्मन् धत्ते ॥ 
अग्ने सहस्राक्ष शतमूर्धञ् शतं ते प्राणाः सहस्रमपानाः , त्वं साहस्रस्य राय ईशिषे , 
तस्मै ते विधेम वाजाय ॥ प्रजां मे नर्याजुगुपः, तां मे पुनर्देहि ॥ इति गार्हपत्यं पुनरेत्योपतिष्ठते , गार्हपत्येनैव प्रजां गुप्तामात्मन् धत्ते ॥ अग्ने गृहपते सुगृहपतिरहं त्वया गृहपतिना भूयासं , सुगृहपतिस्त्वं मया गृहपतिना भूया , 
अन्नं मे बुध्याजुगुपः , तन्मे पुनर्देहि ॥ इति दक्षिणाग्निं पुनरेत्योपतिष्ठते , 
दक्षिणाग्निनैवान्नं गुप्तमात्मन् धत्ते ॥ 
इमान्मे मित्रावरुणौ गृहान् जुगुपतं युवं । 
अविनष्टानविह्रुतान् पूषैनानभ्यरक्षीदास्माकं पुनरागमात् ॥ 
इति , अहोरात्रे वै मित्रावरुणौ , पशवः पूषा ,  अहोरात्राभ्यां चैव मित्रावरुणाभ्यां च गृहान् गुप्तानात्मन् धत्ते ॥
इति प्रथमकाण्डे अग्न्युपस्थानं नाम पञ्चमः प्रपाठकः।। 

प्रपाठकः 6   आधानम्
1.6.1   अनुवाकः1   
प्र वो वाजा अभिद्यवो हविष्मन्तो घृताच्या । 
देवान् जिगाति सुम्नयुः ॥ 
उप त्वा जुह्वो मम घृताचीर्यन्तु हर्यत । 
अग्ने हव्या जुषस्व नः ॥ 
उदग्ने तव तद् घृतादर्ची रोचता आहुतम् । 
निंसानं जुह्वो मुखे ॥ 
प्रजा अग्ने संवासयेहाशाश्च पशुभिः सह । 
राष्ट्राण्यस्मिन् धेहि यानि आसन्त्सवितुः सवे ॥ 
अयं ते योनिर् ऋत्वियो यतो जातो अरोचथाः । 
तं जानन्नग्ना आरोह ततो नो वर्धया रयिम् ॥ 
आयं गौः पृश्निरक्रमीदसदन् मातरं पुरः । 
पितरं च प्रयन्त्स्वः ॥ 
त्रिंशद्धामा विराजति वाक् पतंगाय हूयते । 
व्यख्यन्महिषो दिवं ॥ 
अन्तश्चरत्यर्णवे अस्य प्राणादपानतः । 
प्रति वां सूरो अहभिः ॥ 
इतो जज्ञे प्रथमं स्वाद् योनेरधि जातवेदाः । 
स गायत्र्या त्रिष्टुभा जगत्यानुष्टुभा च देवेभ्यो हव्या वहतु प्रजानन् ॥ 
यो नो अग्निः पितरो हृत्स्वन्तरमर्त्यो मर्त्यं आविवेश । 
तमात्मनि परिगृह्णीमसीह नेदेषो अस्मानवहाय परायत् ॥ 
दोह्या च ते दुग्धभृच् चोर्वरी, ते ते भागधेयं प्रयच्छामि , ताभ्यां त्वादधे , घर्मः शिरस् , तदयमग्निः संप्रियः पशुभिर्भव , पुरीषमसि , यत्ते शुक्र शुक्रं ज्योतिस्तेन रुचा रुचं अशीथाः ॥ 
मयि गृह्णाम्यहमग्रे अग्निं सह प्रजया वर्चसा धनेन । 
मयि क्षत्रं मयि रायो दधामि मदेम शतहिमाः सुवीराः ॥ 
भूर् भुवो , अङ्गिरसां त्वा देवानां व्रतेनादधे , अग्नेष्ट्वा देवस्य व्रतेनादधे , इन्द्रस्य त्वा मरुत्वतो व्रतेनादधे , मनोष्ट्वा ग्रामण्यो व्रतेनादधे ॥ 
आछदि त्वा छन्दो दधे द्यौर्मह्नासि भूमिर्भूना । 
तस्यास्ते देव्यदित उपस्थेऽन्नादमग्निमन्नपत्यायादधे ॥ 
अग्ना आयूंषि पवसे , अग्निर् ऋषिः , अग्ने पवस्व ॥ 

1.6.2 अनुवाकः2   
या वाजिन्नग्नेः पवमाना प्रिया तनूस्तामावह , या वाजिन्नग्नेः पावका प्रिया तनूस्तामावह , या वाजिन्नग्नेः शुचिः प्रिया तनूस्तामावह ॥ 
यदक्रन्दः प्रथमं जायमान उद्यन्त्समुद्रादुत वा पुरीषात् । 
श्येना ते पक्षा हरिणोत बाहू उपस्तुत्यं जनिम तत्ते अर्वन् ॥ 
ओजसे बलाय त्वोद्यच्छे वृष्णे शुष्माय , सपत्नतूरसि वृत्रतूः ॥ 
प्राचीमनु प्रदिशं प्रेहि विद्वानग्नेरग्ने पुरो अग्निर्भवेह । 
विश्वा आशा दीद्यद्विभाह्य् ऊर्जं नो धेहि द्विपदे चतुष्पदे ॥ 
अभ्यस्थां विश्वाः पृतना अरातीस्तदग्निराह तदु सोम आह । 
बृहस्पतिः सवितेन्द्रस्तदाह पूषा ना आधात् सुकृतस्य लोके ॥ 
भुवः स्वर् , अङ्गिरसां त्वा देवानां व्रतेनादधे , अग्नेष्ट्वा देवस्य व्रतेनादधे , इन्द्रस्य त्वा मरुत्वतो व्रतेनादधे , मनोष्ट्वा ग्रामण्यो व्रतेनादधे ॥ 
आछदि त्वा छन्दो दधे द्यौर्मह्नासि भूमिर्भूना । 
तस्यास्ते देव्यदित उपस्थेऽन्नादमग्निमन्नपत्यायादधे ॥ 
यत्ते शुक्र शुक्रं ज्योतिः शुक्रं धामाजस्रं तेन त्वादधे ॥ 
इडायास्त्वा पदे वयं नाभा पृथिव्या अधि । 
जातवेदो निधीमह्यग्ने हव्याय वोढवे ॥ 
सम्राट् च स्वराट् चाग्ने ये ते तन्वौ ताभ्यां मा ऊर्जं यच्छ , विराट् च प्रभूश्चाग्ने ये ते तन्वौ ताभ्यां मा ऊर्जं यच्छ , विभूश्च परिभूश्चाग्ने ये ते तन्वौ ताभ्यां मा ऊर्जं यच्छ ॥ 
समुद्राद् ऊर्मिर्मधुमं उदारदुपांशुना सममृतत्वमानट् । 
घृतस्य नाम गुह्यं यदस्ति जिह्वा देवानाममृतस्य नाभिः ॥ 
वयं नाम प्रब्रवामा घृतस्यास्मिन् यज्ञे धारयामा नमोभिः । 
उप ब्रह्मा शृणवञ् शस्यमानं चतुःशृङ्गोऽवमीद् गौर एतत् ॥ 
चत्वारि शृङ्गा त्रयो अस्य पादा द्वे शीर्षे सप्त हस्तासो अस्य । 
त्रेधा बद्धो वृषभो रोरवीति महो देवो मर्त्यं आततान ॥ 
ये अग्नयः समनसा ओषधीषु वनस्पतिषु प्रविष्ठाः । 
ते विराजमभिसंयन्तु सर्वा ऊर्जं नो धेहि द्विपदे चतुष्पदे ॥ 
सप्त ते अग्ने समिधः सप्त जिह्वाः सप्त ऋषयः सप्त धाम प्रियाणि । 
सप्त ऋत्विजः सप्तधा त्वा यजन्ति सप्त होत्रा ऋतुथा नु विद्वान् त्सप्त योनीरापृणस्व घृतेन स्वाहा ॥ 
ये अग्नयो दिवो ये पृथिव्याः समागच्छन्तीषमूर्जं वसानाः । 
ते अस्मा अग्नये द्रविणं दत्त्वेष्टाः प्रीता आहुतिभाजो भूत्वा यथालोकं पुनरस्तं परेत स्वाहा ॥ 
निषसाद धृतव्रतो वरुणः पस्त्यास्व् आ । 
सांराज्याय सुक्रतुः ॥ 
उत नोऽहिर्बुध्न्यः शृणोत्वज एकपात्पृथिवी समुद्रः । 
स्तुता मन्त्राः कविशस्ता अवन्तु न एना राजन् हविषा मादयस्व ॥ 
प्र नूनं ब्रह्मणस्पतिर्मन्त्रं वदत्य् उक्थ्यम् । 
यस्मिन्निन्द्रो वरुणो मित्रो अर्यमा देवा ओकांसि चक्रिरे ॥ 
घर्मः शिरस् , तदयमग्निः संप्रियः पशुभिर्भव , पुरीषमसि , यछा तोकाय तनयाय शं योर् , अर्को ज्योति, स्तदयमग्निः संप्रियः पशुभिर्भव , पुरीषमसि , यछा तोकाय तनयाय शं योः , वातः प्राणः , तदयमग्निः संप्रियः पशुभिर्भव , पुरीषमसि , यछा तोकाय तनयाय शं योः ॥ अविषं नः पितुं पच ॥ 
कल्पेतां द्यावापृथिवी कल्पन्तामापा ओषधयः । 
कल्पन्ताम् अग्नयः पृथङ् मम ज्यैष्ठ्याय सव्रताः ॥ 
ये अग्नयः समनसा ओषधीषु वनस्पतिषु प्रविष्ठाः । 
ते विराजमभिसंयन्तु सर्वा ऊर्जं नो धत्त द्विपदे चतुष्पदे ॥ 

1.6.3 अनुवाकः3   
प्रजापतिर्वा इदमग्र आसीत् , तं वीरुधोऽभ्यरोहन् , असुर्यो वा एता यदोषधय, स्ता अतितिष्टिघिषन्नतिष्टिघं नाशक्नोत् , सोऽशोचत् , सोऽतप्यत , ततोऽग्निरसृज्यत , तमग्निं सृष्टं वीरुधां तेजोऽगच्छत् , ता अशुष्यन् , न ततः पुराशुष्यन् , त्स प्रजापतिरग्निमाधत्त , इमा एवा सहा ,  इति ता असहत , तत् साढ्यै वावैष आधीयते , तद्यथादो वसन्ताशिशिरेऽग्निर् वीरुधः सहत एवं सपत्नं भ्रातृव्यमवर्तिं सहते य एवं विद्वानग्निमाधत्ते , एतावद्वा अस्या अनभिमृतं यावद् वेदिः परिगृहीता , ताम् उद्धत्याप उपसृज्याग्निमाधत्ते , यज्ञियां एवैनां मेध्यां कृत्वाधत्ते , 
अग्नेर्वा इयं सृष्टादबिभेत् , अति मा धक्ष्यतीति , यदप उपसृज्याग्निमाधत्ते , अस्या अनतिदाहाय , एषा वै प्रजापतेः सर्वता तनूर्यदापः , सर्वत एनं प्रजाः सर्वतः पशवोऽभि पुण्येन भवन्ति य एवं विद्वानप उपसृज्याग्निमाधत्ते , यावद्वै वराहस्य चषालं तावतीयमग्र आसीत् , यद्वराहविहतं उपास्याग्निमाधत्ते , इमां एव तन्नापाराट् , अस्या एनं मात्रायामध्याधत्ते , तस्मादेषा वराहाय विम्रदते , एष ह्यस्या मात्रां बिभर्ति ,देवपाणयो वै नामासुरा आसन् , ते देवगवीरपाजन् , 
ता अन्वगच्छन् , ता अभ्याजन् , तासां पयोऽहीयत , तेऽब्रुवन् , यद्वा आसां वरं अभूत्तदहास्तेति , तद्वराहो भूत्वासुरेभ्योऽधि देवानागच्छत् , तस्माद्वराहं गावोऽनुधावन्ति स्वं पयो जानाना, स्तद्यावत्प्रियमेव पशूनां द्विपदां चतुष्पदां पयस्तावत्प्रियः पशूनां द्विपदां चतुष्पदां भवति य एवं विद्वान् वराहविहतं उपास्याग्निमाधत्ते , एतद्वा अस्या अनभिमृतं यद्वल्मीको , यद्वल्मीकवपाम् उपकीर्याग्निमाधत्ते , अस्या एवैनं अनभिमृतेऽध्याधत्ते , रसो वा एषोऽस्या उदैषद्यद्वल्मीको , यद्वल्मीकवपाम् उपकीर्याग्निमाधत्ते , अस्या एवैनं रसेऽध्याधत्ते , ऊर्ग् वा एषोऽस्या उदैषद्यद्वल्मीको , यद्वल्मीकवपाम् उपकीर्याग्निमाधत्ते , अस्या एवैनं ऊर्ज्यध्याधत्ते , प्रजापतेर्वा एष स्तनो यद्वल्मीको , यद्वल्मीकवपाम् उपकीर्याग्निमाधत्ते प्रजापतिरेवास्मै स्तनं अपिदधाति , अन्नाद्यमस्मा अवरुन्द्धे , अक्षुध्यतां स्वानां पुरःस्थाता भवति य एवं वेद , एतावद्वा अमुष्या इह यज्ञियं यद् ऊषाः , यद् ऊषानुपकीर्याग्निमाधत्ते , 
अमुष्या एवैनं यज्ञियेऽध्याधत्ते , न वा अनूषरिहः पशवो रेतो दधते, यद् ऊषानुपकीर्याग्निमाधत्ते रेत एवैतद् दधाति , पशूनां पुष्ट्यै प्रजात्यै , एष वा अग्निर्वैश्वानरो यदसा आदित्यः , स यदिहासीत्तस्यैतद् भस्म यत् सिकता , 
यत् सिकता उपकीर्याग्निमाधत्ते स्व एवैनं योनौ स्वे भस्मन्नाधत्ते , शिथिरा वा इयमग्र आसीत् , तां प्रजापतिः शर्कराभिरदृंहत् , यं शर्करा उपकीर्याग्निमाधत्ते , 
इमां एव तद् दृंहति धृत्यै , तद्यथेमां प्रजापतिः शर्कराभिरदृंहदेवमस्मिन् पशवो दृंहन्ते य एवं विद्वाञ् शर्करा उपकीर्याग्निमाधत्ते , इन्द्रो वै वृत्राय वज्रं प्राहरत् , 
तस्य या विप्रुषा आसंस्ताः शर्करा अभवन् , यच् शर्करा उपकीर्याग्निमाधत्ते 
वज्रं एव सपत्नाय भ्रातृव्याय प्रहरति , यं द्विष्यात् तं तर्हि मनसा ध्यायेत् , 
वज्रं एवास्मै प्रहरति , स्तृणुत एव , पुरीषीति वै गृहमेधिनं आहुः , पुरीषस्य खलु वा एतन् निरूपं यदाखुकिरि , र्यदाखुकिरिमुपकीर्याग्निमाधत्ते पुरीषी गृहमेधी भवति ॥ 

1.6.4 अनुवाकः4   
अग्निं वै देवा विभाजं नाशक्नुवन् , यत् प्राञ्चमहरन्त्सर्वः पुरोऽभवत् , यत् प्रत्यञ्चमहरन्त्सर्वः पश्चाभवत् , तमश्वेन पूर्ववाहोदवहन् , तदश्वस्य पूर्ववाहः पूर्ववाट्त्वं , अग्नेर्वै विभक्त्या अश्वोऽग्न्याधेये दीयते , अविभक्तो   वा एतस्याग्निरनाहितो योऽश्वमग्न्याधेये न ददाति , अथ योऽश्वमग्न्याधेये ददाति 
विभक्त्यै , विभाज्यैवैनं आधत्ते , स्तोमपुरोगवा वै देवा असुरानभ्यजयन् , एष खलु स्तोमो यदश्वो , यदश्वं पुरस्तान् नयन्ति , अभिजित्या , अभिजित्यैवैनं आधत्ते ,
प्रजापतेर्वै चक्षुरश्वयत् , तस्य यः श्वयथा आसीत् सोऽश्वोऽभवत् , यदश्वं पुरस्तान् नयन्ति यजमानायैव चक्षुर्दधाति , न पराङ् अवसृज्यो , यत् पराञ्चमवसृजेद्यजमानं चक्षुर्जह्यात् , अन्धः स्यात् , प्रत्यवगृह्याधेयो , यजमानायैव चक्षुः प्रत्यवाग्रहीत् , न पद आधेयो , वास्तव्यं कुर्यात् , रुद्रोऽस्य पशूनभिमानुकः स्यात् , पार्श्वत इतो वेतो वाधेयो , न वास्तव्यं करोति  , अघातुकोऽस्य पशुपतिः पशून् भवति , गायत्रीँ वै देवा यज्ञं अच्छ प्राहिण्वन् , त्सा रिक्तागच्छत् तस्या अग्निस्तेजः प्रायच्छत् , सोऽजोऽभवत् , यदजमग्न्याधेये ददाति तेज एवावरुन्द्धे , अग्नीधे देयो , यज्ञमुखं वा अग्नीत् , यज्ञमुखेनैव यज्ञमुखं समर्धयति , धेनुं चानड्वाहं च ददाति , तत्सर्वं वयोऽवरुन्द्धे , एतद्वै सर्वं वयो यद् धेनुश्चानड्वांश्च , एतौ वै यज्ञस्य माता च पिता च यद् धेनुश्चानड्वांश्च , आज्यं च पयश्च धेन्वाः पुरोडाशश्च चरुश्चानडुह, स्तदाहुः कामदुघां वा एषोऽवरुन्द्धे योऽग्न्याधेये धेनुं चानड्वाहं च ददातीति , तद् येषां पशूनां भूयिष्ठं पुष्टिं कामयेत तेषां दित्यौहीं वयसो दद्याद्दित्यवाहं च मुष्करम् , तन् मिथुनं पशूनां पुष्ट्यै प्रजात्यै ,  वाग् वै सोमक्रयणी , दित्यौही वयसः सोमक्रयणी , यद्दित्यौहीं वयसो ददाति  वाचं एवावरुन्द्धे , चारु वदति य एवं वेद , उपबर्हणं सर्वसूत्रं देयम् , छन्दसां वा एतन् निरूपं यदुपबर्हणं सर्वसूत्रं , यदुपबर्हणं सर्वसूत्रं ददाति छन्दांस्येवावरुन्द्धे , पशवो वै छन्दांसि , पशून् एवावरुन्द्धे , अयज्ञियो वै पुरुषो अमेध्य आहनस्याज्जायते , पुरुषक्षीरं धयति , हिरण्यं ददाति , आत्मानं एव तेन पुनीते , शतमानं भवति शतायुर्वै पुरुषः शतवीर्या , आयुरेव वीर्यमाप्नोति , पूर्वयोर्हविषोर् द्वे त्रिंशन्माने देये , उत्तरस्मिंश्चत्वारिंशन्मानं , तदेनं उदग्रहीत् , तेन स उत्तरं वसीयाञ् श्रेयान् भवति , अजातो वै तावत् पुरुषो यावदग्निं नाधत्ते , स तर्ह्येव जायते यर्ह्यग्निमाधत्ते , क्षौमे वसाना अग्निम् आदधीयाताम् , ते अध्वर्यवे देये , उल्बस्य वा एतन् निरूपं यत् क्षौमं , उल्बं एवापलुम्पेते , हिरण्यं सुवर्णमुपास्याग्निराधेयो , हिरण्यं वा अग्नेस्तेजः , सतेजसं एवैनं आधत्ते , तन् न निरस्तवै , यथानुहितं निरस्येदेवं तत् , यन् निरस्येदनुध्यायी क्षोधुकः स्यात् , तन् न निरस्तवा , अननुध्याय्यक्षोधुको भवति ॥ 

1.6.5 अनुवाकः5   
यो वा अस्यायं मनुष्योऽग्निरेतं उपासीतोऽन्नमत्ति  , एतं उपासीनः प्रजां विन्दते , 
एतं उपासीनं पशवा उपतिष्ठन्ते , यदेतमभागधेयम् उत्सादयेत तस्मा आवृश्चेता , 
अनुध्यायी क्षोधुकः स्यात् , तद् ये वनस्पतय आरण्या आद्यं फलं भूयिष्ठं पच्यन्ते तस्य पर्णाभ्यां यवमयश्चापूपो व्रीहिमयश्च संगृह्योपास्याधेय,स्तदेनं द्वयं भागधेयमभ्युत्सादयामकर् ग्राम्यं चारण्यं च , तेन तस्मै नावृश्चते , 
अननुध्याय्यक्षोधुको भवति , यवो वै पूर्व ऋतुमुखे पच्यते , इतः खलु वा एतं प्राञ्चं उद्धरन्ति , तस्माद्यवमयः पश्चोपास्यो व्रीहिमयः पुरस् , तद्यस्येर्त्सेद्यवमयमेव तस्य पश्चोपास्येद् व्रीहिमयं पुरः , प्रजापतेर्वा एतौ स्तनौ , यज्ञमस्य देवा उपजीवन्ति वर्षं मनुष्याः , अन्नाद्यमस्मा अवरुन्द्धे , अक्षुध्यतां स्वानां पुरःस्थाता भवति य एवं वेद , एतद्ध स्म वा आह केशी सात्यकामिः केशिनं दार्भ्यम् , अन्नादं जनतायै , एवं इव वयम् एतस्मा अग्न्याधेयेऽन्नमवारुध्म यथैषोऽन्नमत्ति , तदाहुः, सर्वं वावैतस्येदमन्नं , यजमानं त्वेवास्यैतदासन्नपिदधाति , तदेवं वेदितोर्न त्वेवं कर्तवा इति , त्रिर्वा इदं प्रजापतिः सत्यं व्याहरत् ॥ भूर् भुवः स्वः ॥ इति , 
इदं वाव भूरिदं भुवोऽदः स्व,स्तद् यो ब्राह्मण आङ्गिरसः स्यात्तस्यादध्यात् , 
भूर् भुवो , अङ्गिरसां त्वा देवानां व्रतेनादधा, इति पश्चा , भुवः स्वरिति पुरो , 
द्विः पश्चा द्विः पुर,स्तद्द्वेधा यज्ञः सत्ये प्रत्यष्ठाद्द्वेधा यज्ञपतिर,थ यो ब्राह्मणो वैश्वानरः स्यात्तस्यादध्यात् , भूर् भुवो , अग्नेष्ट्वा देवस्य व्रतेनादधा,  इति पश्चा , भुवः स्वरिति पुरो , द्विः पश्चा द्विः पुर,स्तद्द्वेधा यज्ञः सत्ये प्रत्यष्ठाद्द्वेधा यज्ञपतिर,थ राजन्यस्यादध्यात् , भूर् भुवा , इन्द्रस्य त्वा मरुत्वतो व्रतेनादधा, इति पश्चा , भुवः स्वरिति पुरो , द्विः पश्चा द्विः पुरस्तद्द्वेधा यज्ञः सत्ये प्रत्यष्ठाद्द्वेधा यज्ञपतिः , ऐन्द्रो वै राजन्यो देवतया मारुती विट् , विशा खलु वै राजन्यो भद्रो भवति , विशमस्मा अवरुन्द्धे , अथ वैश्यस्यादध्यात् , भूर् भुवो , मनोष्ट्वा ग्रामण्यो व्रतेनादधा इति पश्चा, भुवः स्वरिति पुरो , द्विः पश्चा द्विः पुरस्तद्द्वेधा यज्ञः सत्ये प्रत्यष्ठाद्द्वेधा यज्ञपति, र्ग्रामणीथ्येन खलु वै वैश्यो भद्रो भवति , 
ग्रामणीथ्यम् अस्मा अवरुन्द्धे , अग्निर्वै सृष्ट उल्बमपलुम्पं नाशक्नोत् , तस्य प्रजापतिराग्नेयपावमानीभिरुल्बमपालुम्पत् , यदाग्नेयपावमानीभिराश्वत्थीः समिध आदधाति , उल्बं एवास्यापलुम्पति , पुनात्येनं , यथा शिशुं माता रेढि वत्सं वा गौर् एवं एनं रेढि , अग्नेर्वै सृष्टस्य तेजा उददीप्यत , तदश्वत्थं प्राविशत् , यदाश्वत्थीः समिध आदधाति तेज एवावरुन्द्धे , अग्निर्वै सृष्टो बिबिबाभवन्नतिष्ठदसमिध्यमानः , स प्रजापतिरबिभेत् , मां वावायं हिंसिष्यतीति , तं शम्या समैन्धत् , तमशमयत् , तं शम्याः शमीत्वं , यच् छमीमयीः समिध आदधाति सं एनं इन्द्धे , शमयत्येव ,  
स शं यजमानाय भवति शं पशुभ्यो , देवा यत्रोर्जं व्यभजन्त तत उदुम्बरा उदतिष्ठत् , यदौदुम्बरीं समिधमादधाति ,  ऊर्जं एवावरुन्द्धे ॥ 
1.6.6 अनुवाकः6   
विप्रियो वा एष पशुभिराधीयते , एष हि रुद्रो यदग्निस्तद्वाचयेत् , घर्मः शिरस्तदयमग्निः संप्रियः पशुभिर्भव , पुरीषमसीति , तदेनं संप्रियं पशुभिः पुरीषिणमक,र्यत्ते शुक्र शुक्रं ज्योतिस्तेन रुचा रुचं अशीथा इति 
रुचं एवैनं अजीगमत् , एष वा अग्निर्वैश्वानरो यदसा आदित्यो , यदुत्तरतो हरेदेषोऽतः स्यात् , अयमितो जीवन्तमेवैनं प्रदहेत् , सदक्षिणत एव हार्यः , स यदा समयाध्वं गच्छेदथ यजमानो वरं दद्यात् , तद्विराजं मध्यतोऽधित , 
विराडेवास्याग्नीन् विदधते , पशवो वै विराट् पशून् वा एतन्मध्यतोऽधित , असृष्टो वा अग्निरासीत् , अथ प्रजापतिः प्रजा असृजत , ता अन्धे तमसीमांल्लोकाननुव्यनश्यन् , त्सोऽशोचत् , सोऽतप्यत , ततोऽग्निरसृज्यत ,
तमग्निं सृष्टमधो व्यदधात् , तं या अस्मिंल्लोक आसंस्ता अभिसमावर्तन्त , 
तं कुल्फदघ्नं उदगृह्णात् , तं या उत्तरस्मिंल्लोक आसंस्ता अभिसमावर्तन्त , तं जानुदघ्नं तं नाभिदघ्नं तमंसदघ्नं तं कर्णदघ्नं उदगृह्णात् , तं या उत्तरस्मिंल्लोक आसंस्ता अभिसमावर्तन्त , तं कर्णदघ्नं नात्युद्गृह्यो , यत् कर्णदघ्नं अत्युद्गृह्णीयाद्यजमानो वर्षिष्ठः पशूनां , यजमानं उपरिष्टादग्निरभ्यवदहेत् , तदाहुः , कथमद्यैतं ब्रह्मणाहितं प्रच्यावयेयुः , शिथिरं वावैनं एतदकः , परैनं वपतीति , तमनिधायैवाथ जानुदघ्नं उद्गृह्णीयादथ नाभिदघ्नं अथांसदघ्नं , 
तद्यथैव प्रजापतिं प्रजा एभ्यो लोकेभ्योऽभिसमावर्तन्तैवं एव यजमानं पशव एभ्यो लोकेभ्योऽभिसमावर्तन्ते य एवं विद्वानग्निमाधत्ते , अग्निना वै देवतया विष्णुना यज्ञेन देवा असुरान् प्रव्लीय वज्रेणान्ववासृजन् , यः सपत्नवान् भ्रातृव्यवान् वा स्यात्तस्य रथचक्रं त्रिरनुपरिवर्तयेयुस्तद्यथैव देवा असुरानग्निना देवतया विष्णुना यज्ञेन प्रव्लीय वज्रेणान्ववासृजन्न् एवं एव यजमानः सपत्नं भ्रातृव्यमग्निना देवतया विष्णुना यज्ञेन प्रव्लीय वज्रेणान्ववसृजति य एवं विद्वानग्निमाधत्ते ॥ 


1.6.7 अनुवाकः7   
एष वै प्रजापती रूपेण यत् पूर्णां स्रुक् , यत् पूर्णां स्रुचं जुहोति प्रजापतिम् एवाप्नोति, 
सप्त ते अग्ने समिधः सप्त जिह्वा ,  इति , एतावतीर्वा अग्नेस्तन्वः षोढा सप्तसप्त, यो वा अस्यैता अग्निमादधानो वितर्षयति वि ह तृष्यति , ता एवास्य तर्पयति , शमीमयीस्तिस्रः समिधा आदधाति घृतान्वक्ता घृतस्तोम्याभिः, सं एनं इन्द्धे , शमयत्येव , स शं यजमानाय भवति शं पशुभ्यो ये वा एषु त्रिषु लोकेष्वग्नयस्ते समागच्छन्ति , अस्य द्रविणं आददामहा  , अति नोऽक्रमीत् , 
हव्यवाड् भवतीति,  तज्जुहुयात् ॥ 
ये अग्नयो दिवो ये पृथिव्याः समागच्छन्तीषं ऊर्जं वसानाः । 
ते अस्मा अग्नये द्रविणं दत्त्वेष्टाः प्रीता आहुतिभाजो भूत्वा यथालोकं पुनरस्तं परेत ॥ स्वाहेति तदिमं एव द्रविणवन्तं कृत्वेष्टाः प्रीता आहुतिभाजो भूत्वा यथालोकं पुनरस्तं परायन्ति , तद्वाचयेत् , घर्मः शिर,स्तदयमग्निः संप्रियः पशुभिर्भव, 
पुरीषमसीति, तदेनं संप्रियं पशुभिः पुरीषिणमकर् , यत्ते शुक्र शुक्रं ज्योतिः शुक्रं धामाजस्रं तेन त्वादधा ,  इति सतेजसं एवैनं आधत्ते ॥ 
इडायास्त्वा पदे वयं नाभा पृथिव्या अधि । 
जातवेदो निधीमह्यग्ने हव्याय वोढवे ॥ 
इति हव्यावाहं एवैनं अकर् , अग्नेर्वै सृष्टस्य पशवोऽक्ष्या अवक्षाय प्रापतन् , त्स प्रजापतिर्वारवन्तीयमसृजत , तानवारयत , एतर्हि खलु वा एष सृज्यते यर्ह्याधीयते , 
तद्यथैतस्मात् सृष्टात् पशवः प्रापतन्न् एवमस्मादाहितात्पशवः प्रपतन्ति , 
एष हि रुद्रो यदग्नि,स्तद्य एवं विद्वान् वारवन्तीयं गायते पशून् एव वारयते ,
वारवन्तीयं वै सृष्ट्वा प्रजापतिर् यं कामं अकामयत तमार्ध्नोत् , तं एव कामं ऋध्नोति यजमानो यं कामं कामयमानोऽग्निमाधत्ते य एवं विद्वान् वारवन्तीयं गायते , अग्निर्वै क्रव्याद्विश्वदाव्य इमांल्लोकानदहत् , तं प्रजापतिर्वारवन्तीयं गायमानो वरणं बिभ्रत् प्रत्यैत् , तमशमयत् , यदेवास्य क्रव्याद्यद्विश्वदाव्यं तं शमयति य एवं विद्वान् वारवन्तीयं गायते , तस्माद्वरणो यज्ञावचरः स्यात् , 
न त्वेनेन जुहुयात् , यद्वा इदं सद्यद् भूतं यद् भवद्यद् भविष्यद्यदिमे अन्तरा द्यावापृथिवी तद्वामदेव्यं तदेवावरुन्द्धे य एवं विद्वान् वामदेव्यं गायते , ब्रह्मणो वा एष रसो यद्यज्ञायज्ञियम् , यद्यज्ञायज्ञियं गायते ब्रह्मण्येव रसं दधाति ॥ 

1.6.8 अनुवाकः8   
अग्निं वै सृष्टं प्रजापतिः पवमानेनाग्रा उपाधमत् , यत् पवमानाय निर्वपति , उपैवैनं तद्धमति , यत्पावकाय पुनात्येनं , यञ् शुचये यदेवास्यापूतं तदेतेन पुनाति , यत् पवमानाय निर्वपति , पशवो वै पवमानः पशून् एवावरुन्द्धे , यत्पावकाय , अन्नं वै पावकं , अन्नं एवावरुन्द्धे , यच् शुचये, पूत एवास्मिन् रुचं दधाति , यं कामयेत , अपतरं पापीयान्त्स्यादिति तस्यैकमेकं हवींषि निर्वपेत् , तदेनं अपाग्रहीत् , तेन सोऽपतरं पापीयान् भवति , अथ यं कामयेत न वसीयान्त्स्यान् न पापीयान् इति तस्य सर्वाणि साकं हवींषि निर्वपेत् , तदेनं संरुणद्धि , तेन स न वसीयान् न पापीयान् भवति , अथ यं कामयेतोत्तरं वसीयाञ् श्रेयान्त्स्यादिति तस्याग्नये पवमानाय निरुप्याथ पावकाय च शुचये चोत्तरे हविषी समानबर्हिषि निर्वपेत् , तदेनं उदग्रहीत् तेन स उत्तरं वसीयाञ् श्रेयान् भवति , अथ यस्य त्रिष्टुभौ वानुष्टुभौ वा जगती वा संयाज्ये स्याताम् अति गायत्रं क्रामेदर्वाक् छन्दोभ्योऽवपद्येत , तद्यस्येर्त्सेद् गायत्र्या एव तस्य संयाज्ये कुर्यात् , गायत्रो ह्यग्निर् गायत्रछन्दाः , स्व एवैनं योनौ स्वे छन्दसि प्रतिष्ठापयति , आग्नावैष्णवं एकादशकपालं निर्वपेत् , अग्निर्वै सर्वा देवता , विष्णुर्यज्ञो , देवताश्चैव यज्ञं चालब्ध, विष्णवे शिपिविष्टाय त्र्युद्धौ घृते चरुं निर्वपेत् , यद्विष्णवे , विष्णुर्वै यज्ञो , यज्ञं एवालब्ध , यच् शिपिविष्टं , पशवो वै शिपिविष्टं , पशून् एवावरुन्द्धे , यत् त्र्युद्धौ , त्रयो वा इमे लोका , इमान् एव लोकानाप्नोति , यद् घृते , तेजो वै घृतं , तेज एवावरुन्द्धे , आदित्यं घृते चरुं निर्वपेत् पशुकामो , धेन्वा वै घृतं पयोऽनडुहस्तण्डुला,स्तन् मिथुनं , पशूनां पुष्ट्यै प्रजात्यै , अग्नीषोमीयं पुरोडाशं द्वितीयमनुनिर्वपेत् , तद् भूयो हव्यमुपागात् , नो अस्यान्य ईशे , यर्हि वा एतं पुरा ब्राह्मणा निरवपंस्तर्ह्य् एषां न कश्चनैश , न हि वा एतं इदानीं निर्वपन्ति , अथैषां सर्व ईशे , यदाग्नेय,स्तेजो वा अग्नि,स्तेज एवावरुन्द्धे , यत्सौम्यः , सोमो वै शुक्रो ब्रह्मवर्चसं , ब्रह्मवर्चसं एवावरुन्द्धे , तद् योऽसा आदित्यो घृते चरुस्तं ब्रह्मणे परिहरेयु,स्तं चत्वारः प्राश्नीयु,स्तेभ्यः समानो वरो देय,श्चतुर्वा इदमग्रे मिथुनं औद्यत , एकश्चैका च , द्वौ च द्वे च , त्रयश्च तिस्रश्च , चत्वारश्च चतस्रश्च तन् मिथुनं पशूनां पुष्ट्यै प्रजात्यै ॥ 


1.6.9 अनुवाकः9   
फल्गुनीपूर्णमासे ब्राह्मणस्यादध्यात् , फल्गुनीपूर्णमासो वा ऋतूनां मुखम्,  
अग्निर्देवतानां , ब्राह्मणो मनुष्याणां , ग्रीष्मे राजन्यस्यादध्यात् , ग्रीष्मे वा इन्द्रो वृत्रमहन् , वृत्रं खलु वै राजन्यो बुभूषन् जिघांसति , शरदि वैश्यस्यादध्यात् , अन्नं वै शरत् , अन्नेन वैश्यो भद्रो भवति , अन्नाद्यमस्मा अवरुन्द्धे , यद्यन्यस्मिन्न् ऋता आदधीत यदि वा अस्मै स एक ऋतुः शिवः स्यादथास्मा इतरेऽशिवा दुर्योणा भवेयुस्तद्यस्येर्त्सेत् फल्गुनीपूर्णमास एव तस्यादध्यात् , तदस्मै सर्व ऋतवः शिवा भवन्ति , सर्व एनं ऋतवो जिन्वन्ति , संवत्सरस्य वा एतदास्यं यत् फल्गुनीपूर्णमास्यमहर् यत् फल्गुनीपूर्णमास्यमहरादध्यात् संवत्सरस्यैनं आसन्नपिदध्यात् , द्व्यहे वा पुरैकाहे वाधेय,स्तद् द्वितीयस्य ऋतोरभिगृह्णाति, 
नैनं संवत्सरस्यासन्नपिदधाति, तद्यद् द्वितीयस्य ऋतोरभिगृह्णाति द्वितीयमेव सपत्नस्य भ्रातृव्यस्येन्द्रियं पशून् क्षेत्रं वृञ्जान एति, कृत्तिकासु ब्राह्मणस्यादध्यात् , 
आग्नेयीः कृत्तिका , आग्नेयो ब्राह्मणः , स्व एवैनं योनौ स्वेऽहन्नाधत्ते , प्रजापतेर्वा एतं शिरो यत् कृत्तिका , अग्निरास्यम् , शीर्ष्णान्नमद्यते , 
अन्नाद्यमस्मा अवरुन्द्धे , सप्त कृत्तिकाः , सप्त शीर्षन् प्राणाः , प्राणानस्मिन् दधाति , रोहिण्यां पशुकामस्यादध्यात् , सोमस्य वा एतन् नक्षत्रं यद् रोहिणी , 
सोमो रेतोधा  , रेतोऽस्मिन् दधाति , ऋक्षा वा इयमग्र आसीत् ,
तस्यां देवा रोहिण्यां वीरुधोऽरोहयन् , तद्यथेमा अस्यां वीरुधो रूढा एवमस्मिन् पशवो रोहन्ति य एवं विद्वान् रोहिण्यामग्निमाधत्ते , रोहिण्यां स्वर्गकामस्यादध्यात् , रोहिण्यां वै देवाः स्वरायन् , त्स्वरेवैति , कालकाञ्जा वा असुरा इष्टका अचिन्वत,  
दिवमारोक्ष्यामा, इति तानिन्द्रो ब्राह्मणो ब्रुवाण उपैत् , स एतामिष्टकामप्युपाधत्त , 
प्रथमा इव दिवमाक्रमन्त , अथ स ताम् आबृहत् , तेऽसुराः पापीयांसो भवन्तोऽपाभ्रंशन्त , या उत्तमा आस्तां तौ यमश्वा अभवताम् , येऽधरे त ऊर्णावाभयो , यां तामिष्टकामाबृहत् सा चित्राभवत् , यः सपत्नवान् भ्रातृव्यवान् वा स्यात्स चित्रायामग्निम् आदधीत , तद्यथैतस्यामावृढायामसुराः पापीयांसो भवन्तोऽपाभ्रंशन्तैवमस्य सपत्नो भ्रातृव्यः पापीयान् भवन्नपभ्रंशते य एवं विद्वांश्चित्रायामग्निमाधत्ते , यः कामयेत,  भग्यन्नादः स्यां इति, स पूर्वासु फल्गुनीष्वग्निम् आदधीत , भगस्य वा एतदहर्यत् पूर्वाः फल्गुनी , 
र्भग्यन्नादो भवति , अथ यः कामयेत दानकामा मे प्रजाः स्युरिति, स उत्तरासु फल्गुनीष्वग्निम् आदधीत , अर्यम्णो वा एतदहर्यदुत्तराः फल्गुनी , 
र्दानं अर्यमा , दानकामा अस्मै प्रजा भवन्ति , तासु राजन्यस्यादध्यात् , 
दानं ह्येष प्रजानां उपजीवति, दानं अर्यमा , दानकामा अस्मै प्रजा भवन्ति,  
प्रजापतेर्वा एतौ स्तनौ यत् पौर्णमासी चामावास्या च , यत् पौर्णमास्यां वामावास्यायां वाग्निमाधत्ते प्रजापतिमेव प्रत्तं दुहे , देवानां वा एते सदोहविर्धाने यत् पौर्णमासी चामावास्या च , यत् पौर्णमास्यां वामावास्यायां वाग्निमाधत्ते  
उभे पुण्याहे उभे यज्ञिये ॥ 

1.6.10 अनुवाकः10   
न पुरा सूर्यस्योदेतोर्मन्थितवा , असुर्यो विदेवा आधीयते , उद्यत्सु रश्मिषु मथ्यः,  
तत्सदेवः सेन्द्र उभयोरह्नो रूप आधीयते, चतुर्विंशत्यां प्रक्रमेष्वाधेय, श्चतुर्विंशत्यक्षरा वै गायत्री , गायत्रमग्नेश्छन्दः, स्व एवैनं योनौ स्वे छन्दस्याधत्ते , 
तद्यस्येर्त्सेदपरिमित एव तस्यादध्यात् , क्षेष्णु वै परिमितं , अपरिमितं एवास्मै जीवनं अवरुन्द्धे , अग्निर्वै सृष्टः प्रजापतेरध्य् उदक्रामत् , स प्रजापतिरबिभेत् , 
अद एवासा अभूदिदमहं इति , तस्मिन्ननुनिष्क्रम्याजुहोत् , एतर्हि खलु वा एष सृज्यते यर्ह्याधीयते , तदाहुः , अरम्ण एवानुद्रुत्याथाग्निहोत्रं होतव्यं इति , तन् नैवं कर्तवा , अयतं तत् कुण्ड्याग्रीयं तद्यज्ञस्य क्रियते यद् योनेः परं अवरं कुर्याद,प्रजनिष्णुः स्यात् , हवींष्येव पूर्वाणि निरुप्याथ सायमग्निहोत्रं जुहुयात् ॥ 
अग्निर् ज्योतिर् ज्योतिरग्निः स्वाहा ॥ इति तत् सायं ज्योतिषा रेतो मध्यतो दधाति ॥ सूर्यो ज्योतिर् ज्योतिः सूर्यः स्वाहा ॥ इति प्रातः ॥ तत् सायं ज्योतिषां रेतो मध्यतो हितं ॥ प्रातः प्रजनयामक,र्देवाश्च वा असुराश्च संयत्ता आसन् , अथेन्द्रोऽग्निमाधत्त , ते देवा अबिभयुः, अद एवासा अग्निं गोपायमानोऽग्निहोत्रं गोपायमानो भविष्यति, न ना उपैष्यति, अभि नो जेष्यन्तीति , तेऽब्रुवन् , यदेव त्वं किंच करवो यद्धना यज् जिना यद्विन्दासै तत्तेऽग्निहोत्रं कुर्मो , अथेहीति , स वा ऐत् , तस्माद् राजन्यस्याग्निहोत्रमहोतव्यं , यद् ध्येवैष किंच करोति यद्धन्ति यज् जिनाति यद्विन्दते यदेनं विश उपतिष्ठन्ते तद् राजन्यस्याग्निहोत्रं होतव्यं , राजन्यस्याग्निहोत्रा३न् न होतव्यां३ इति मीमांसन्ते , यद्धुत्वा न जुहुयाद्वि यज्ञं छिन्द्याज् जीयेत वा प्र वा मीयेत, पौर्णमासीममावास्यां वा प्रति होतव्यं, अथो अग्न्युपस्थानं वा चयितव्यो, तेनास्य दर्शपूर्णमासौ संतता अविछिन्नौ भवतः ॥ 

1.6.11 अनुवाकः11   
यं कामयेत, पशुमान्त्स्यादिति यो बहुपुष्टस्तस्य गृहादग्निमाहरेयु, 
र्यथा वा एतं सृज्यमानं पशवोऽन्वसृज्यन्तैवं एनं आह्रियमाणं पशवोऽन्वायन्ति , 
एष हि रुद्रो यदग्निः, अथ यं कामयेत , अन्नादः स्यादिति तस्य भ्रष्ट्राद् दक्षिणाग्निमाहरेयु,रेष वा अग्नीनामन्नादो, अन्नकरणं भ्रष्ट्रं, अन्नाद्यमस्मा अवरुन्द्धे, तदाहु,र्यथा वृषलो निजः पुक्लकश्चिकित्सेदेवं स,  इति स मथ्य एव , स शं यजमानाय भवति शं पशुभ्यो , यः सोमेनायक्ष्यमाणोऽग्निमादधीत न पुरा संवत्सराद्धवींषि निर्वपेत् , रुद्रोऽस्य पशूनभिमानुकः स्यात् , एते वै पशवो यद् व्रीहयश्च यवाश्च, तेषां चतुःशरावं ओदनं पक्त्वा ब्राह्मणेभ्यो जीवतण्डुलं इवोपहरेत् , तद्याभ्यो देवताभ्योऽग्निमाधत्ते यत्ताभ्यो न जुहुयात्ताभ्या आवृश्चेता , अनुध्यायी क्षोधुकः स्यात् , ताभ्या आज्यस्य होतव्यं , तेन ताभ्यो नावृश्चते , अननुध्याय्यक्षोधुको भवति , संवत्सरे हवींषि निर्वपति , तदस्य संवत्सरान्तर्हितो रुद्रः पशून् न हिनस्ति ,  संवत्सरम् अग्निहोत्रमहौषीत् , तत्तपोऽविदत् , स सर्वेण साकं स्वर्गं लोकं समारुक्षत् , त्रिर्वा इदं विराड् व्यक्रमत गार्हपत्यमाहवनीयं सभ्यम् , तद्विराजमापत् , अन्नं वै विराट् , अन्नं वावैतदापत् , मध्याधिदेवने राजन्यस्य जुहुयाद्वारुण्य ऋचा, वरुणो वै देवानां राजा , राज्यमस्मा अवरुन्द्धे , हिरण्यं निधाय जुहोति , अग्निमत्येव जुहोत्यायतनवति , अन्धोऽध्वर्युः स्याद्यदनायतने जुहुयात् , 
शतं अस्मा अक्षान् प्रयच्छेत् , तान् विचिनुयात् , शतायुर्वै पुरुषः शतवीर्या , 
आयुरेव वीर्यमाप्नोति , गामस्य तदहः सभायां दीव्येयु,स्तस्याः परूंषि न हिंस्यु,स्तां सभासद्भ्या उपहरेत् , तया यद् गृह्णीयात्तद् ब्राह्मणेभ्यो देयम् , तत्सभ्यमन्नमवरुन्द्धे ॥ 

1.6.12 अनुवाकः12   
यस्या रात्र्याः प्रातरग्निमाधास्यमानः स्यात् तां रात्रीं चतुःशरावं ओदनं पक्त्वा ब्राह्मणेभ्यो जीवतण्डुलं इवोपहरेत् , अदितिर्वै प्रजाकामौदनं अपचत् , 
सोञ्शिष्टमाश्नात् , तस्या धाता चार्यमा चाजायेताम् , सापरं अपचत् , सोञ्शिष्टमाश्नात् , तस्या मित्रश्च वरुणश्चाजायेताम् , सापरं अपचत् , 
सोञ्शिष्टमाश्नात् , तस्या अंशश्च भगश्चाजायेताम् , सापरं अपचत् , 
सैक्षतोञ्शिष्टं मेऽश्नत्या द्वौ द्वौ जायेते, इतो नूनं मे श्रेयः स्याद्यत् पुरस्तादश्नीयां इति , सा पुरस्तादशित्वोपाहरत् , ता अन्तरेव गर्भः सन्ता अवदता,म् 
आवमिदं भविष्यावो यदादित्या इति , तयोरादित्या निर्हन्तारं ऐच्छन् , ता अंशश्च भगश्च निरहताम् , तस्मादेतौ यज्ञेन यजन्ते , अंशप्रासोंऽशस्य भागधेयम् , जनं भगोऽगच्छत् , तस्मादाहुर्जनो गन्तव्यस्तत्र भगेन संगच्छता इति, स वा इन्द्र ऊर्ध्व एव प्राणमनुदश्रयत,  मृतं इतरं आण्डमवापद्यत, स वाव मार्ताण्डो यस्येमे मनुष्याः प्रजा , सा वा अदितिर् आदित्यानुपाधावत् , अस्त्व् एव म इदं मा म इदं मोघे परापप्तदिति , तेऽब्रुवन् , अथैषोऽस्माकं एव ब्रवातै न नोऽतिमन्याता, इति स वाव विवस्वानादित्यो यस्य मनुश्च वैवस्वतो यमश्च , मनुरेवास्मिंल्लोके यमोऽमुष्मिन् , 
एते वै देवयानान् पथो गोपायन्ति यदादित्यास्त  इयक्षमाणं प्रतिनुदन्ते, यो वा एतेभ्योऽप्रोच्याग्निमाधत्ते तं एते स्वर्गाल्लोकात् प्रतिनुदन्ते , उञ्शिष्टभागा वा आदित्याः , यदुञ्शिष्टे विवर्तयित्वा समिध आदधाति तदादित्येभ्योऽग्न्याधेयं प्राह ,
नैनं स्वर्गाल्लोकात् प्रतिनुदन्ते , संवत्सरम् उत्सृजेताग्निमाधास्यमानो , 
नास्याग्निं गृहाद्धरेयु,र्नान्यता आहरेयुः , संवत्सरे वृद्धा गर्भाः प्रजायन्ते, 
प्रजातं एनं वृद्धमाधत्ते , द्वादश रात्रीरुत्सृजेत, द्वादश वै रात्रयः संवत्सरस्य प्रतिमा, संवत्सरे वृद्धा गर्भाः प्रजायन्ते , प्रजातं एनं वृद्धमाधत्ते, तिस्र उत्सृजेत, 
त्रयो वा इमे लोकाः, इमान् एव लोकानाप्नोति , एकामुत्सृजेत , एको वै प्रजापतिः , 
प्रजापतिम् एवाप्नोति, पुरूरवा वा ऐड उर्वशीमविन्दत देवीं , तस्या आयुरजायत ,
स देवान्त् स्वर्गं लोकं यत्तोऽनूदैत् , तेऽब्रुवन् , तद्वयं देवा इमः,  क्वायं मनुष्यो गमिष्यतीति, सोऽब्रवीत् , बहवो वै मे समाना,स्ते मा वक्ष्यन्ति, किमयं देव्याः पुत्रो देवेभ्यो मातुर्भ्रात्रेभ्या  आहार्षीत् , अस्त्व् एव मे किंचिदिति, तस्मा अग्निर्यज्ञियां तन्वं प्रायच्छत् ताम् उत्सङ्गेऽवधायाहरत् , ताम् उखायामवादधात् , सोऽश्वत्थ आरोहोऽभवत् , योखा सा शमी , तस्मादेतौ यज्ञावचरौ, पुण्यजन्मानौ हि , अग्निर्वै वरुणं ब्रह्मचर्यमागच्छत् प्रवसन्तम् , तस्य जायां समभवत् , तं पुरस्तादायन्तं प्रतिक्षाय प्रत्यङ् निरद्रवत् , सोऽवेत् सर्वं वा इन्द्रियं नृम्णं रेतो निर्लुप्य हरतीति, 
तदनुपराहाय निरलुम्पत् , यद् रेता आसीत् सोऽश्वत्थ आरोहोऽभवत् , यदुल्बं सा शमी , तस्मादेतौ यज्ञावचरौ , पुण्यजन्मानौ हि, प्रजापतिः प्रजाः सृष्ट्वा रिरिचानोऽमन्यत , सोऽश्वो भूत्वा संवत्सरं न्यङ् भूम्यां शिरः प्रतिनिधायातिष्ठत् , तस्याश्वत्थो मूर्ध्न उदभिनत् , तदश्वत्थस्याश्वत्थत्वं , तस्मादेष यज्ञावचरः , 
प्राजापत्यो हि ॥ 
1.6.13 अनुवाकः13   
मनुर्वै प्रजाकामोऽग्निमाधास्यमानो देवतायै देवताया अजुहोत् , ततो मित्रावरुणयोराहुत्या प्रफर्व्य् उदतिष्ठत् , तस्या घृतं पदोरक्षरत् , सा मित्रावरुणा ऐत् , ता अब्रूताम् , आहुत्या वै त्वमावयोरजनिष्ठा , मनोस्त्वै त्वमसि, तं परेहीति, सा मनुमैत् , सोऽब्रवीत् , असुरा वा इमे पुण्यमन्या अग्निम् आदधते , तान् परेहीति ,
सा परैत् , तेऽमुमग्रा आदधताथेमं अथेमं , सा पुनरैत् , तामपृच्छत् , किमभ्यगन्न् इति , साब्रवीत् , अमुं एवाग्रा आधिषताथेमं अथेमं इति , सोऽब्रवीत् 
सकृद्वावासुराः श्रियोऽन्तमगुः , परा तु भविष्यन्तीति , सोऽब्रवीत् , देवा वा इमे पुण्यमन्या अग्निम् आदधते , तान् परेहीति , सा परैत् , त इमं अग्रा आदधत , 
अथामुमथेमं , सा पुनरैत् , तामपृच्छत् , किमभ्यगन्न् इति, साब्रवीत् , इमं एवाग्रा आधिषताथामुमथेमं इति , सोऽब्रवीत् , सकृद्वाव देवाः सर्वेण साकं स्वर्गं लोकं समारुक्षन् , इतः प्रदानात्  तु यज्ञं उपजीविष्यन्तीति , यः सर्ववेदसं दास्यन्त्स्यात्स इमं अग्रा आदधीताथामुमथेमं , तद्यथैव देवाः सर्वेण साकं स्वर्गं लोकं समारोहन्न् एवं एव यजमानः सर्वेण साकं स्वर्गं लोकं समारोहति य एवं विद्वानग्निमाधत्ते, 
सोऽब्रवीत् , ऋषयो वा इमे पुण्यमन्या अग्निमादधते , तान् परेहीति , सा परैत् ,
त इमं अग्रा आदधताथेममथामुं , सा पुनरैत् , तामपृच्छत् , किमभ्यगन्न् इति , 
साब्रवीत् , इमं एवाग्रा आधिषत , अथेममथामुं इति , सोऽब्रवीत् , अहं वावाग्न्याधेयं विदांचकार, सर्वेषु वा एषु लोकेष्व् ऋषयः प्रत्यष्टुरिति, प्रति प्रजया च पशुभिश्च तिष्ठति य एवं विद्वानग्निमाधत्ते , यदमुमाधायेमं आदध्यादप तदादध्यात् , यद्वावेमं आधायामुमादध्यादप तदादध्यात् , तदिमं एवाधायाथेममथामुं , तथा समृद्धा आधीयते , प्राचीनप्रवण आधेय,स्तथा समृद्धा आधीयते, प्राचीनं मध्यमाद् वंशादाधेय,स्तथा समृद्धा आधीयते, या वै सा प्रफर्व्यासीत् सा गौरभवत् सेडा सा मानवी घृतपदी मैत्रावरुणी ॥ 
इति प्रथमकाण्डे आधानं नाम षष्ठः प्रपाठकः
प्रपाठकः7   
1.7.1 अनुवाकः1   
यत् त्वा क्रुद्धः परोवप मन्युना सुमनस्तर । 
सुकल्पमग्ने तत्तव पुनस्त्वोद्दीपयामसि ॥ 
यत्ते मन्युपरोप्तस्य पृथिवीमनुदध्वसे । 
आदित्या विश्वे तद्देवा वसवः पुनराभरन् ॥ 
यत्ते भामेन विचकरानीशानो हृदस्परि । 
पुनस्तदिन्द्रश्चाग्निश्च वसवः समचीक्लृपन् ॥ 
पुनस्त्वादित्या रुद्रा वसवः समिन्धतां पुनर्ब्रह्माणो वसुधीते अग्ने ॥ 
घृतेन त्वं तन्वं वर्धयस्व रायस्पोषा यजमानं सचन्ताम् ॥ 
त्रयस्त्रिंशत्तन्तवो यं वितन्वत इमं च यज्ञं सुधया ददन्ते । 
तेभिश्छिद्रमपिदध्मो यदत्र स्वाहा यज्ञो अप्येतु देवान् ॥ 
मनो ज्योतिर् जुषतामाज्यस्य विछिन्नं यज्ञं समिमं दधातु । 
इमं यज्ञं सप्ततन्तुं ततं ना आ देवा यन्तु सुमनस्यमानाः ॥ 
बृहस्पतिर्नो हविषा घृतेन विछिन्नं यज्ञं समिमं दधातु । 
या इष्टा उषसो याश्च याज्यास्ताः संदधामि मनसा घृतेन ॥ 
अग्नेऽभ्यावर्तिन्नभि मावर्तस्वायुषा वर्चसा प्रजया धनेन सन्या मेधया रय्या पोषेण ॥ 
अग्ने अङ्गिरः शतं ते सन्त्वावृतः सहस्रं त उपावृतः । 
अथा पोषस्य पोषेण पुनर् नो नष्टं आकृधि पुनर् नो रयिमाकृधि ॥ 
पुनर् ऊर्जा निवर्तस्व पुनरग्न इषायुषा । 
पुनर् नः पाह्यंहसः ॥ 
सह रय्या निवर्तस्वाग्ने पिन्वस्व धारया । 
विश्वप्स्न्या विश्वतस्परि ॥ 
सलिलः सलिगः सगरस्ते न आदित्या हविषो जुषाणा व्यन्तु स्वाहा, केतः सुकेतः सकेतस्ते न आदित्या हविषो जुषाणा व्यन्तु स्वाहा, देवजूते विवस्वन्नादित्य ते नो देवाः सत्यां देवहूतिं देवेष्वासुवध्वं , आदित्येभ्यः स्वाहा ॥ 


1.7.2 अनुवाकः2   
अग्नेर्वै भागः पुनराधेयम् , एतं वै भागं प्रेप्सन् व्यर्धयति , यद्यादधानो मन्येत , वि स्या ऋध्यता, इत्य् उत्साद्य पुनरादधीत, यमेव भागं प्रेप्सन् व्यर्धयति तं प्राप्यार्धयत्येव , सर्वमेवाग्नेयं क्रियते , यत् किंच सर्वमेवाग्नये भागं प्रदाय सर्वां ऋद्धिं ऋध्नोति, न संभाराः संभृत्याः , न यजुः कर्तवा,  इत्याहुः, संभृतसंभारो ह्येष कृतयजुस्तदाहुः, संभृत्या एव संभाराः, कार्यं यजुरिति, पुनरुत्स्यूतं वासो देयं पुनर्णवो रथः पुनरुत्सृष्टोऽनड्वान् , एतानि वै पुनराधेयस्य रूपाणि , रूपाण्येवास्याप्त्वावरुन्द्धे , अग्निर्वा उत्सीदन्नप ओषधीरभ्युत्सीदति , दर्भा वा आपा ओषधयो , यद् दर्भा उपोलपा भवन्ति , अद्भ्य एवैनं ओषधीभ्योऽध्याप्त्वावरुन्द्धे , देवा असुरैर्विजयम् उपयन्तोऽग्नौ प्रियास्तन्वः संन्यदधत , यन् नो जयेयुरिमा अभ्युपधावेम, यद्यु जयेमेमा अभ्युपावर्तेमहीति , ता देवा जित्वान्वैच्छन् , त्सर्वेषां नः सहेति , सोऽग्निरब्रवीत् , य एव मां मद्देवत्य आदधातै स एताभिस्तनूभिः संभवादिति , तं देवा आदधत , त एताभिस्तनूभिः समभवन् , पशवो वै देवानां प्रियास्तन्वः , पशुभिरेव समभवन् , तद्य एवं विद्वान् पुनराधेयमाधत्त एताभिरेवाग्नेस्तनूभिः संभवति , पशवो वै देवानां प्रियास्तन्वः , पशुभिरेव संभवति , मनुः पुष्टिकामा आधत्त , स इमान् पोषानपुष्यत् , तेन ऋद्धं , त्वष्टा पशुकामा आधत्त , त इमे त्वाष्ट्राः पशवः प्राजायन्त , तेन ऋद्धं , प्रजापतिः प्रजाकामा आधत्त , ता इमाः प्रजाः प्राजापत्याः प्राजायन्त , तेन ऋद्धं , यो वै तमग्रा आधत्त स तेन वसुना समभवत् , तत् पुनर्वसोः पुनर्वसुत्वं , तस्मात् पुनर्वसा आधेयः , पुनर् हि स तेन वसुना समभवत् , 
यो वै तमाधत्तार्ध्नोत् , स तस्मादनुराधास्व् आधेया ऋद्ध्यै , ऋध्नोत्येव , अथो मिथुनत्वाय ॥ 

1.7.3 अनुवाकः3   
अग्निर्वा उत्सीदन्त्संवत्सरम् अभ्युत्सीदति , सप्तदश सामिधेनीः कार्याः , पञ्च ऋतवो द्वादश मासा,  एष संवत्सरः , संवत्सरादेवैनं अध्याप्त्वावरुन्द्धे , तदाहुः,  
पञ्चदश सामिधेनीः कार्या न सप्तदशेति , एतद्वै संवत्सरस्य संक्रमणतमं , 
एतेनाशिष्टमाप्यते , पञ्चदश सामिधेनीः , पञ्चदशार्धमासस्य रात्रयस्ताभिरेव ता आप्यन्ते , यावन्ति वै सामिधेनीनामक्षराणि तावन्ति संवत्सरस्याहानि , तैरेव तानि आप्यन्ते , अग्निर्वा उत्सीदन्त्संवत्सरम् अभ्युत्सीदति , षड् वा ऋतवः संवत्सरस् ,
तस्मात् षड् विभक्तयः , संवत्सरो वा अग्निर्वैश्वानरो , यत् षड् विभक्तयः 
संवत्सरादेवैनं अध्याप्त्वावरुन्द्धे , अथ यदग्निर् बहुधा विह्रियत इमान् पोषान् पुपोष,  
तस्मादग्निरेतावतीर्विभक्तीरानशे नान्या देवता , अथ यद् द्व्यक्षराः सतीश्चतुरक्षराः क्रियन्ते , आचतुरं हि पशवो द्वन्द्वं मिथुना , ऋतवो वै प्रयाजा , अन्नं ऋतवो , 
यत् प्रयाजानन्तरियादन्नमन्तरियात् , यज्ञमुखं वै प्रयाजा, यत् प्रयाजानन्तरियाद्यज्ञमुखमन्तरियात् , तद्यस्येर्त्सेत्तस्योपरिष्टात् प्रयाजानां विभक्तीः कुर्यात् , वीर्यं वै प्रयाजा , वीर्यं विभक्तयो , वीर्यादेवाधि वषट्करोति ,
ताजग् ऋद्धिमभिक्रामति , नानाग्नेयं क्रियतेऽथ कस्मात्सह विभक्तयः प्रयाजैरिति, 
संवत्सरं वै प्रयाजाः परीज्यन्ते , कस्मादाग्नेयं क्रियते तस्मान् नानाग्नेयं ॥ 

1.7.4 अनुवाकः4   
पुनर् ऊर्जा निवर्तस्व पुनरग्न इषायुषा । 
पुनर् नः पाह्यंहसः ॥ 
इति पुरस्तात् प्रयाजानां जुहुयात् ॥ 
सह रय्या निवर्तस्वाग्ने पिन्वस्व धारया । 
विश्वप्स्न्या विश्वतस्परि ॥ 
इत्य् उपरिष्टादनुयाजानां जुहुयात् , ऊर्जा वा एष पशुभिरुत्सीदन्त्सहोत्सीदति , पुनर् ऊर्जा निवर्तस्वे,ति तद् ऊर्जं एव पशून् पुनरवरुन्द्धे , अथो तान् एव भागिनः करोति , अथो उभयत एष यज्ञस्याशिष ऋध्नोति , नानाग्नेयं क्रियते ,ऽथ कस्मादाज्यभागा इज्येते इति , चक्षुषी वा एते यज्ञस्य यदाज्यभागौ , यदाज्यभागा अन्तरियाच्चक्षुषी यज्ञस्यान्तरियात् , अग्ना आयूंषि पवसा , इति सोमस्य लोके कुर्यात् , यदाग्नेयी 
तेनाग्नेयी , यत्पावमानी तेन सौमी , नानाग्नेयं क्रियते , न सोममन्तर्यन्ति , 
अग्निर्मूर्धा दिवः ककुदि,ति प्रजाकामो वा पशुकामो वा सोमस्य लोके कुर्यात् , यन् मिथुना तेन प्रजननवती , यद् रेतस्वती तेन सौमी , यज्ञेन वा एष व्यृध्यते योऽग्निम् उत्सादयते , पाङ्क्तो यज्ञो , यत् पञ्चकपालो यज्ञमेव पुनरालभते , अष्टाकपालः कार्यो , गायत्रो ह्यग्निर् गायत्रछन्दा, आग्नेयं वा एतत् क्रियते यत् पुनराधेयम् , तस्मादष्टाकपालो , तन् न सूर्क्ष्यं , पञ्चकपाल एव कार्यः , पञ्चमाद्वा अध्य् ऋतोः षष्ठ ऋतुरभवत् , समानं एतद्यत् पञ्चमश्च ऋतुः षष्ठश्च , यत् पञ्चकपालः संवत्सरादेवैनं अध्याप्त्वावरुन्द्धे , प्रजननं वा ऋतवो , अग्निः प्रजनयिता , यत् पञ्चकपालः प्रजननादेवैनं प्रजनयिता प्रजनयति ॥ 

1.7.5 अनुवाकः5   
वीरहा वा एष देवानां योऽग्निम् उत्सादयते , शतदायो वीरो , यदेताः शताक्षराः पङ्क्तयो भवन्ति वीरं वावैतद्देवानामवदयते , अन्यस्मै वै कमाधेयमन्यस्मै पुनराधेयम् , न वै तदाधेयेन स्पृणोति यस्मै कं पुनराधेयम् , पुनराधेयेन वाव तत् स्पृणोति , जरा वै देवहितमायु, रेतावतीर् हि समा एति यदेताः शताक्षराः पङ्क्तयो भवन्ति , यावदेवायुर् वीर्यं तदाप्नोति , तत् स्पृणोति , तदवरुन्द्धे , आयुषा वा एष वीर्येण व्यृध्यते योऽग्निम् उत्सादयते , आयुर् वीर्यं हिरण्यम् , यद्धिरण्यं ददाति , 
आयुषैवैनं वीर्येण समर्धयति , शतमानं भवति , शतायुर्वै पुरुषः शतवीर्यो , आयुरेव वीर्यमाप्नोति , आदित्या वा इत उत्तमाः स्वर्गं लोकमायन् , ते व्यतृष्यन् , इतः प्रदानाद् धि देवा यज्ञं उपजीवन्ति , ते वा एतं पुनरादधत , त आर्ध्नुवन् , 
आदित्या वा अस्मिंल्लोक ऋद्धा आदित्या अमुष्मिन् , पशवोऽस्मिन्न् ऋतवोऽमुष्मिन् , तद्य एवं विद्वान् पुनराधेयमाधत्त उभयोरेव लोकयोर् ऋध्नोत्यस्मिंश्चामुष्मिंश्च , सलिलः सलिगः सगरस्ते न आदित्या हविषो जुषाणा व्यन्तु स्वाहा , केतः सुकेतः सकेतस्ते न आदित्या हविषो जुषाणा व्यन्तु स्वाहा ,  देवजूते विवस्वन्नादित्य ते नो देवाः सत्यां देवहूतिं देवेष्वासुवध्वं आदित्येभ्यः स्वाहेति , एतैर्वै ते तं पुनरादधत , त आर्ध्नुवन् , तद्यदेतैः पुनराधत्तेऽथ ऋध्नोति , आदित्या हि पुनराधेयम् ॥ 
इति प्रथमकाण्डे पुनराधानं नाम सप्तमः प्रपाठकः।।

प्रपाठकः8   
1.8.1 अनुवाकः1   
प्रजापतिः प्रजा असृजत , स वा अग्निम् एवाग्रे मूर्धतोऽसृजत , स यतोऽग्निमसृजत तत् पर्यमार्ट् , ततो लोहितमवाहरत् , तन् न्यमार्ट् , तत उदुम्बरः समभवत् , तस्मादुदुम्बरः प्राजापत्य,स्तस्माल्लोहितं फलं पच्यते , सोऽस्मात् सृष्टः पराङैद् भागधेयमिच्छमानः , स तदेव नाविन्दत् प्रजापतिर् यदहोष्यत् , स स्वं चक्षुरादायाजुहोत् ॥ अग्निर् ज्योतिर् ज्योतिरग्निः स्वाहा ॥ इति तद्वा अदश्चक्षुर्मन्यन्ते यदसा आदित्यो , अमुं वा एतदस्मिन् जुह्वतो मन्यन्ते , 
सत्यं वै चक्षुः , सत्येनाग्निहोत्रं जुहोति य एवं विद्वान् जुहोति , भविष्णुः सत्यं भवति य एवं वेद , कस्मै कमग्निहोत्रं हूयता इति ब्रह्मवादिनो वदन्ति , अग्नये वा एतद् धृत्यै गुप्त्यै हूयते , यत् सायं जुहोति रात्र्यै तेन दाधार , यत् प्रातर् 
अह्ने तेना,ग्नौ सर्वान् यज्ञान्त्संस्थापयन्ति , 
अथ कस्मादेतदेवाग्निहोत्रमुच्यता,  इति ब्रह्मवादिनो वदन्ति , होत्रा वै देवेभ्योऽपाक्रामन्नग्निहोत्रे भागधेयमिच्छमाना , यत् ॥ अग्निहोत्रम् ॥ इत्याह तेन होत्रा आभजति , तेनैना भागिनीः करोति , एषा वा अग्रेऽग्ना आहुतिरहूयत, तदग्निहोत्रस्याग्निहोत्रत्वं , सोऽस्मात् सृष्टः पराङैद् भागधेयमिच्छमानः,  
स तदेव नाविन्दत् प्रजापतिर् यदहोष्यत् , तं स्वा वागभ्यवदत् , जुहुधीति, स इत एवोन्मृज्याजुहोत् ॥ स्वाहा ॥ इति स्वा ह्येनं वागभ्यवदत् , तत् स्वाहाकारस्य जन्म , तस्मादग्निहोत्रे स्वाहाकार,स्तस्माल् ललाटे च पाणौ च लोम नास्ति , अतो हि स तदादायाजुहोत् , तस्माद्यस्य दक्षिणतः केशा उन्मृष्टास्तमाहु , र्ज्येष्ठलक्ष्मीति , प्रजापतिर् ह्येतदग्रे ज्येष्ठ उदमृष्ट , अनेन संमिता स्रुक् कार्या , 
अनेन वा अग्रेऽग्ना आहुतिरहूयत , तस्या आहुत्याः पुरुषोऽसृज्यत , द्वितीयामजुहोत् , ततोऽश्वोऽसृज्यत , तस्मादश्व उभयादन् , अनन्तर्हितो हि पुरुषादसृज्यत, तस्मादेनं प्रत्यञ्चं तिष्ठन्तं मन्यन्ते , अश्वो नू पुरुषा इति 
तृतीयामजुहोत् , ततो गौरसृज्यत , चतुर्थीमजुहोत् , ततोऽविरसृज्यत , पञ्चमीमजुहोत् , ततोऽजासृज्यत , षष्ठीमजुहोत् , ततो यवोऽसृज्यत , 
सप्तमीमजुहोत् , ततो व्रीहिरसृज्यत , एते सप्त ग्राम्याः पशवोऽसृज्यन्त,  
तान् एवावरुन्द्धे य एवं विद्वानग्निहोत्रं जुहोति ॥ 

1.8.2 अनुवाकः2   
अष्टमीमजुहोत् , ततो वसन्तोऽसृज्यत , नवमीमजुहोत् , ततो ग्रीष्मोऽसृज्यत , 
दशमीमजुहोत् , ततो वर्षा असृज्यन्त , एकादशीमजुहोत् , ततः शरदसृज्यत , 
द्वादशीमजुहोत् , ततो हेमन्तोऽसृज्यत , उद्यता त्रयोदश्याहुतिर् आसीत् , अथ शिशिरं असृज्यत , तस्मादेतद् ऋतूनामशान्तं क्रूरम् , अहुताद्धि समभवदहुतादसृज्यत , तदाहुर् ब्रह्मवादिनः , ऋतवः पूर्वेऽसृज्यन्ता३ पशवा३ इति , उत ऋतव उत पशवा,  इति ब्रूयात् , उभये ह्येते सहासृज्यन्त, स वा एनमित एव पुनः प्राविशत् , 
एतद्वा अग्निधानं हस्तस्य यत्पाणिः, तस्मादेतो हस्तस्याग्निर्नतमां विदहति,  
यद्धन्यमानो हस्तौ प्रतिप्रसारयति , अग्नौ वा एतन् न्यञ्चनमिच्छते , अग्निं वै पशवः प्रविशन्त्यग्निः पशून् , प्र ह वा एनं पशवो विशन्ति प्र स पशून् य एवं वेद , एतद्ध स्म वा आह नारदो , यत्र गां शयानां निर्जानाति मृताम् एनामविद्वान्मन्यते ऽति अग्निं ह्येवैते प्रविशन्त्यग्निरेतान् , तस्मात्सर्वान् ऋतून् पशवोऽग्निमभिसर्पन्ति, न ह्येत ऋतेऽग्ने , र्यज्जातः पशूनविन्दत तज्जातवेदसो जातवेदस्त्वं , तामप्सु प्रासिञ्चत् , सापोऽन्वदहत् , ता अग्नये वज्रोऽभवन् , 
तस्माद्धवींषि प्रोक्षताग्निरभि न प्रोक्ष्यो , यदभिप्रोक्षेद्धतेन यज्ञेन यजेत , तां वै प्रजापतिर् अन्वैच्छत् , तामप्स्व् अन्वविन्दत् , ताम् ओषधीषु न्यमार्ट् , 
तस्मादोषधयोऽनभ्यक्ता रेभन्ते , ओषधीभ्यः पशवः , पशुभ्यो मनुष्या , 
अनभ्यक्तो  ह रेभते य एवं वेद , तद् यो वसन्ताशिशिरे कक्षः स उपाधेय , एतद्वै तदग्नेः प्रियं धाम , एषा वाव साहुतिः श्रायति , अग्नेरेवैतया प्रियं धामोपैति , अथो पशुमान् भवति , अथो आत्मानं एवैतया यजमानः पुनीते , सह वा एता आस्तामग्निश्च सूर्यश्च समाने योना अयसि लोहिते , स आदित्य ऊर्ध्व उदद्रवत् , 
तस्य रेतः परापतत् , तदग्निर् योनिनोपागृह्णात् , तदेनं व्यदहत् , तस्मादयोऽत्रपु प्रतिधुक् क्षीरं विदहति , तस्मादेतज्जुह्वति , पशूनां वा एतत् पयो यद् व्रीहियवौ , 
तस्मादेतज्जुह्वति , नातिशृतं कार्यम् , रेतः शोषयेत् , यद्विष्यन्देतोन्मादुकोऽस्य प्रजायामाजायेता , अमुष्य वा एतदादित्यस्य रेतो हूयतेऽमेध्यमशृतं , 
समुदन्तं होतव्यं , तद्धि शृतं मेध्यं मिथुनं प्रजनिष्णुः ॥ 

1.8.3 अनुवाकः3   
स्थाल्या दुहति , अनया वा एतदुपसीदन्ति , नहीमां इतो नेतः स्कन्दति , 
अस्कन्नत्वाय , आर्यकृती भवत्य् ऊर्ध्वकपाला सदेवत्वाय , सा हि सदेवा , 
असुर्यं वा एतत्पात्रं यत् कुलालकृतं चक्रवृत्तं , यत्र स्कन्देत्तदपो निनयेत् , 
आपो वै शान्तिः , आपो निष्कृतिः , आपो भेषजाः , यत्र वा एता अस्या उपयन्ति तत् प्रशस्ततरा ओषधयो जायन्ते बंहीयसीः , यदि दुह्यमानावभिन्द्यादन्यया स्थाल्या निर्णिज्य दोह्या , यज्ञो हि यज्ञस्य प्रायश्चित्तिः , यद्यधिश्रितं स्कन्देद्यद्युद्वास्यमानं यद्युद्वासितं यद्युन्नीयमानं यद्युन्नीतं यदि पुरः पराहृतं होमाय पुनरवनीयान्याभिदुह्या , यज्ञो हि यज्ञस्य प्रायश्चित्तिः , वारुणीं ऋचमनूच्य वारुण्या होतव्यं , वरुणो वा एतद्यज्ञस्य गृह्णाति यदार्छन्ति,  
निष्कृतिरेवैषा प्रायश्चित्तिः , अप्रतिषेक्यं स्यात्तेजस्कामस्य ब्रह्मवर्चसकामस्य , 
अथो तुस्तूर्षमाणस्य , अथो यः कामयेत,  वीरो मा आजायेतेति , अप्रतिषिक्तो                                                                      वै घर्मस्तेजो ब्रह्मवर्चसं , तेजस्वी ब्रह्मवर्चसी भवति , स्तृणुते यं तुस्तूर्षते , 
आ हास्य वीरो जायते , आज्येन होतव्यं यस्याप्रतिषेक्यं स्यात् , एतद्वा अप्रतिषिक्तं , न तु स्कन्नस्य प्रायश्चित्तिरस्ति , अथो न पशुमान् इव भवति ,
पशूनां वा एतत् पयः प्रवृज्यते , शुचं पशुषु दधाति , तेजोऽशान्तं पशून् निर्दहति ,  
तस्मात् प्रतिषेक्यमेव स्यात् , यदद्भिः प्रतिषिञ्चेद्धरो विनयेत् , 
गांदोहसंनेजनेन प्रतिषिच्यं , तद्धि नापो न पय,स्तदाहुः , स्कन्दति वा एतत् , 
यर्हि वा एतद् दोहनात् पर्याक्रियते तर्हि स्कन्नं, अन्तर्हिता ह्यस्या वनस्पतया , 
इति तदद्भिरेव प्रतिषिच्यं , स्तोकेनैकेन न हरो विनयति , शुचं पशूनां शमयति , 
पशवो वै तेजो ब्रह्मवर्चसं , मिथुनं वा आपश्च पयश्च, मिथुनात् खलु वै प्रजाः पशवः प्रजायन्ते , तन् मिथुनं , तस्मादेव मिथुनाद्यजमानः प्रजया च पशुभिश्च प्रजायते , ओदनेन होतव्यं यस्य प्रतिषेक्यं स्यात् , एष हि प्रतिषिक्तः शान्तो मेध्यो मिथुनः प्रजनिष्णुः ॥
1.8.4 अनुवाकः4   
प्रजापतिः प्रजा असृजत , ता वै तपसैवासृजत, स वै स वाचं एवायच्छत् , तपो वा एष उपैति यो वाचं यच्छति , सृष्टिः प्रजानामग्निहोत्रम् , उभयत एव प्रजाः असृजत इतश्चामुतश्च , निम्रुक्ते सूर्ये वाग्यन्तव्याथो दुह्यमानायामथो अधिश्रित , 
उन्नीयमान एव यन्तव्या,स्तदवक्लृप्ततमं ॥ उद्भवः स्थ ॥ इत्यवेक्षेत ॥ उदहं प्रजया पशुभिर्भूयासं ॥ इति प्रजायाः पशूनां सृष्ट्यै , अथो अभ्येवैनद् घारयति मेध्यत्वाय , 
अग्निहोत्रे वै दंपती व्यभिचरेते , पूर्वो यजमानस्य लोकोऽपरः पत्न्याः , यत् प्राचीनं उद्वासयेद्यजमानः प्रमीयेत , यत् प्रतीचीनं पत्नी , कं घर्ममभ्युदवीवसा , इति ब्रह्मवादिनो वदन्ति , उदीचीनं एवोद्वास्य,मग्रहणौ संजीर्यतः, सर्वमायुरितो , 
नार्तिं नीत , श्चतुरुन्नयति , चतुष्पदस्तेन पशूनवरुन्द्धे , द्विर्जुहोति , द्विपदस्तेन, 
यं कामयेत , अनुज्येष्ठं प्रजया ऋध्नुयादिति,  तस्य पूर्णमग्रा उन्नयेदथ कनीयोऽथ कनीयो , अनुज्येष्ठं प्रजया ऋध्नोति , तदाहुः, कनीयांसं वा एष यज्ञक्रतुमुपैति कनीयसीं प्रजां कनीयसः पशून् कनीयोऽन्नाद्यं , पापीयान् भवति , संमितं इवाग्रा उन्नयेदथ भूयोऽथ भूयः , पूर्णमुत्तमं , यज्ञस्याभिक्रान्त्यै, तदाहु, र्ज्यायांसं वा एष यज्ञक्रतुमुपैति भूयसीं प्रजां भूयसः पशून् भूयोऽन्नाद्यं , वसीयान् भवति , अर्धुको ऽस्य पुत्रः कनिष्ठो भवतीति ,   यदि कामयेत सर्वे सदृशाः स्युरिति , सर्वान्त्समावदुन्नयेत् , सर्वे ह सदृशा भवन्ति , न पश्चादुपसादयेत् , अपक्रान्तिः सा यज्ञस्य , यत्रैवोन्नयेत्तत् सादयेत् , प्रतरं वा यज्ञस्याभिक्रान्त्यै , अनुध्यायिनं वा एतदपरं करोति यदपरस्मिंस्तपन्ति पूर्वस्मिन् जुह्वति , समयाग्निं हरन्ति , 
तेनैवैनं प्रीणाति , अथो अग्निहोत्रस्य वा एतत् पवित्रं , अपुपोदेवैनत् , अपरस्माद्वै पूर्वं सृष्टं, तं एतावत्यरमयन् , तस्मात् पुरोऽनुद्रुत्य जुहोति ॥ आयुर्मे यच्छ ॥ इति सादयति , आयुरेवास्मिन् यच्छति ॥ वर्चो मे यच्छ ॥ इति सादयति , वर्च एवास्मिन् यच्छति , ओषधीर्वा इमा रुद्रा विषेणाञ्जन् , 
ताः पशवो नालिशन्त , ते देवाः प्रजापतिमेवोपाधावन् , स प्रजापतिरब्रवीत् , वार्यं वृणै , भागो मेऽस्त्व् इति , वृणीष्वेति , अब्रुवन्त्सोऽब्रवीत् , मद्देवत्यैव समिदसदिति , तस्मात् प्राजापत्या समित् , देवेषु ह्यस्यैषा वार्यवृता , द्वे समिधौ कार्ये , द्वे ह्याहुती , एकैव कार्या , एको हि प्रजापतिः , एकधा खलु वै समिद्धः , 
उत बह्वीराहुतयो हूयन्ते , ता अग्निनान्ववाकरोत् , ता अस्वदयत् , ताः पुनर्णवा अजायन्त , एतर्हि खलु वा अग्निहोत्रिणे दर्शपूर्णमासिने सर्वा ओषधयः स्वदन्ते ,
यत्समिधमादधाति सर्वा एवास्मा ओषधीः स्वधयामकः ॥ 

1.8.5 अनुवाकः5   
भूर् भुवः स्वः ॥ इति पुरस्ताद्धोतोर्वदेत् , एतद्वै ब्रह्म , एतत्सत्यं , एतद् ऋतं , 
न वा एतस्माद् ऋते यज्ञोऽस्ति , तस्मादेवं वदितव्यं ॥ अग्निर् ज्योतिर् ज्योतिअग्निः स्वाहा ॥ इति गर्भिण्या वाचा गर्भं दधाति, मिथुनया वाचा मिथुनं प्रजनयति , यद्वाचा च जुहोति यजुषा च तन् मिथुनं , यत् तूष्णीं च जुहोति मनसा च तन् मिथुनं , स्थाणुर्वै पूर्वाहुतिः , अतिहाय पूर्वां आहुतिम् उत्तरा होतव्या , स्थाणुमेव छम्बट्करोति , उत्तराहुतिर् भूयो होतव्या यज्ञस्याभिक्रान्त्यै , पशून् एव पूर्वयाहुत्या स्पृणोति ब्रह्मवर्चसं उत्तरया , आग्नेयी सायमाहुति, स्तया रेतः सिञ्चति , तद् रेतः सिक्तं रात्र्यै गर्भं दधाति , तत्सौर्या प्रातः प्रजनयामकर् , 
इयं होतव्याथ पराथ पुनरवस्तात् प्रातरवस्ताद्धि प्रजानां प्रजातिः, प्रजननं हि सौरी , 
तन् न सूर्क्ष्यं , परापरैव होतव्या यज्ञस्याभिक्रान्त्यै , उदङ्ङ् उद्दिशति ॥ अनाभो मृड, धूर्ते नमस्ते अस्तु , रुद्र मृड ॥ इति एता वै रुद्रस्य तन्वः क्रूरा एतानि नामानि , एताभिर्वा एष पशूञ् शमायते , ता एवास्य भागधेयेन शमयति , 
अवाचीनं सायम् अवमार्ष्टि , तस्मात् सायमवाची प्रुष्वै,ति ऊर्ध्वं दिवोन्मार्ष्टि ,  
तस्माद् ऊर्ध्वा दिवैति , पराचीनमिव वा एतद्यदग्निहोत्रम् , यत् पुरस्ताद्याजुषं वदति धृत्या अनिर्मार्गाय , यो वा अग्निहोत्रस्य वैश्वदेवं वेदाघातुक एनं पशुपतिर् भवत्यघातुकोऽस्य पशुपतिः पशून् , प्राङ् आसीनो जुहोति , देवांस्तेन प्रीणाति , 
हुत्वोञ्शिंषति , पशून् एव यजमानायोञ्शिंषति , उदङ्ङ् उद्दिशति , रुद्रं तेन निरवदयते , दक्षिणतो निमार्ष्टि , ओषधीश्च तेन पितॄंश्च प्रीणाति , प्राश्नाति , 
मनुष्यांस्तेन प्रीणाति , अङ्गुल्या प्राश्नाति , यदत्त्वाय न दतो गमयेत् , यद् दतो गमयेत्सर्पा एनं घातुकाः स्युः , सर्पान् एव शमयति , अहिंसायै ॥ पूषासि ॥ इति यजुर्वदेत् , पशवो वै पूषा , पशून् एवावरुन्द्धे , अशान्तो वा एषोऽप्रीतः , पुरुषमेधं वा एष प्रतीक्षते यजमानं एव हव्यं , यदग्निहोत्रहवणीं निष्टपत्यशान्तस्तेन , 
अग्निहोत्रहवणीं प्रतप्य हस्तोऽवधेयो , हस्तो वा प्रतप्याग्निहोत्रहवण्यामवधेय, 
स्तेनैवैनं शमयति , तेन प्रीणाति, शान्त एनं प्रीतो न हिनस्ति , इत्थं पर्यावर्तते , 
एवं हि यज्ञः पर्यावर्तते , अथो अमुष्य वा एतदादित्यस्यावृतमनु पर्यावर्तते , 
होतव्यं गार्हपत्या३न् न होतव्या३मिति मीमांसन्ते , अनुध्यायी वा एष रूक्षो , 
होतव्यं एव ॥ अग्ने गृहपते परिषद्य जुषस्व स्वाहा ॥ इति जुहुयात्, तेनैवैनं शमयति , तेन प्रीणाति , अथो तेनैवैनं अननुध्यायिनं अरूक्षं करोति , अथ यत् पूर्वां आहुतिं हुत्वोत्तरां होष्यन् प्रतीक्षते तेनैवैनं शमयति , तेन प्रीणाति , अथो तेनैवैनं अननुध्यायिनं अरूक्षं करोति , अथ यत् पूर्वां आहुतिं हुत्वोत्तरां होष्यन् प्रतीक्षते 
तेनैवैनं शमयति , तेन प्रीणाति , अथो तेनैवैनं अननुध्यायिनं अरूक्षं करोति , 
अथ यदेवास्य गृह उपह्रियते यदेनं अग्निमभिता आसीना याचन्ति तेनैवैनं शमयति , तेन प्रीणाति , अथो तेनैवैनं अननुध्यायिनं अरूक्षं करोति ॥ 

1.8.6 अनुवाकः6   
द्वे दुहन्त्यग्निहोत्राय , ज्यायान् वा एकस्या दुग्धादग्निहोत्रिणो लोको , यद् द्वे दुहन्ति ज्यायांसं वा एतं लोकं यजमानोऽभिजयति , मनुश्च वा इदं मनायी च मिथुनेन प्राजनयताम् , यत् स्थाल्या च दोहनेन च दुहन्ति मिथुनादेव प्रजायते ॥ 
सजूर् जातवेदो दिवा पृथिव्या जुषाणो अस्य हविषो वीहि स्वाहा ॥ इति जुहुयात् , 
एषा वा अस्य जातवेदस्या तनूः क्रूरा , एतया वा एष पशूञ् शमायते , ताम् एवास्य भागधेयेन शमयति , यदि तदति शमायेत ॥ अग्ने दुःशीर्ततनो जुषस्व स्वाहा ॥ इति जुहुयात् , एषा वा अस्य शृणती तनूः क्रूरा , एतया वा एष पशूञ् शमायते , 
ताम् एवास्य भागधेयेन शमयति , यदि तदति शमायेत ॥ द्वादश रात्रीः सायं सायं जुहुयात् , द्वादश वै रात्रयः संवत्सरस्य प्रतिमा , संवत्सरो वा अग्निर्वैश्वानर,स्तमाहिताग्नयो दर्शपूर्णमासिन इन्धते , तेषां वा ऋतव एव दारूणि, 
ये स्थविष्ठा अङ्गारास्ते मासा , ये क्षोदिष्ठास्तेऽर्धमासा , अहोरात्राणि मुर्मुरा , 
यत्सधूमं ज्योतिस्तद् वैश्वदेवं , यल्लोहितं तद्वारुणं , यत् सुवर्णं तद् बार्हस्पत्यं , 
यन् न लोहितं न सुवर्णं तन् मैत्रम् यदङ्गारेषु व्यवशान्तेषु लेलायद्वीव  भाति तद्देवानामास्यम् , अथो अमुष्य च वा एतदादित्यस्य तेजो मन्यन्तेऽग्नेश्च,  
तस्मात्तर्हि होतव्यं , यद्ध्येवासन्नपिदधाति तद्धिनोति , आविर्वै नामैषाहुतिः , आविर्भूयं देवमनुष्येषु गच्छति य एवं वेद, न समिदभिहोतवा , अप्रतिष्ठिता साहुतिः, नो यथा वीवावस्रवेत् , अयता सा , तत्तथैव होतव्यं यथाग्निं व्यवेयात् , 
सा हि यता , सा प्रतिष्ठिता , तस्मान्महानग्निहोत्रस्येध्मः कार्यो , 
यो वै बहु ददिवान् ब,ह्वीजानोऽग्निम् उत्सादयतेऽक्षित्तद्वै तस्य, तद् ईजाना वै सुकृतोऽमुं लोकं नक्षन्ति, ते वा एते यन् नक्षत्राणि, यदाहु, र्ज्योतिर् अवापादि तारकावापादीति ते वा एतेऽवपद्यन्ते , आप्त्वा स्थिते त इदं यथालोकं सचन्ते यदामुतः प्रच्यवन्ते , अथ यो बहु ददिवान् बह्वीजानोऽग्निहोत्रं जुहोति दर्शपूर्णमासौ यजते चातुर्मास्यैर्यजते बहूनि सत्राण्य् उपैति तस्य वा एतदक्षय्यमपरिमितं , तिरो वा ईजानाद्यज्ञो भवति , तदाभ्यामेवाग्निभ्यां दग्धव्यः , स्वं वा एतदिष्टमन्वारोहति , अपरेण दग्धव्याः३  पूर्वेणा३ इति मीमांसन्ते , उभौ समाहृत्या,न्तरा दग्धव्य, स्तदवक्लृप्ततमं  गृह्णीयान् नक्तमग्निं, असुर्या वै रात्रि, र्ज्योतिषैव तमस्तरति ,
दिवा ह वा अस्मा अस्मिंल्लोके भवति , प्रास्मा असौ लोको भाति य एवं वेद ॥ 
भूर् भुवः स्वः ॥ इति पुरस्ताद्धोतोर्वदेत् , एभ्यो वा एतल्लोकेभ्या इष्टका उपदधाति 
स्वर्गस्य लोकस्य समष्ट्यै , यत् सायं जुहोति सहस्रं तेन कामदुघा अवरुन्द्धे , यत् प्रातः सहस्रं तेन , यदस्याग्निराधीयते सहस्रं तेन , यमराज्यं वा अग्निष्टोमेनाभिजयति , सोमराज्यमुक्थ्येन , सूर्यराज्यं षोडशिना , 
स्वाराज्यमतिरात्रेण , एतानि वै सर्वाणीन्द्रोऽभवत् , एतानि सर्वाणि भवति य एतैर्यजते , सर्वमेतद् भवति य एवं वेद , हविष्मान् वा एको , देवयाज्येकः , 
सहस्रयाज्येको , योऽग्निहोत्रं जुहोति स हविष्मान् , यो दर्शपूर्णमासौ यजते स देवयाजी , यश्चातुर्मास्यैर्यजते स सहस्रयाजी अग्निहोत्रे वै सर्वे यज्ञक्रतवः सर्वान् यज्ञक्रतूनवरुन्द्धे य एवं विद्वानग्निहोत्रं जुहोति ॥ 

1.8.7 अनुवाकः7   
प्रैयमेधा वै सर्वे सह ब्रह्माविदु, स्तेऽग्निहोत्रेण समराधयन् , तेषां त्रिरेकोऽजुहोद् द्विरेकः सकृदेकं, स्तेषां यस्त्रिरजुहोत्तमपृच्छन् , कस्मै त्वमहौषीरिति , सोऽब्रवीत् 
त्रेधा वा इदं, अग्नये प्रजापतये सूर्यायेति , अथ यो द्विरजुहोत्तमपृच्छन् , कस्मै त्वमहौषीरिति , सोऽब्रवीत् , द्वेधा वा इदं, अग्नये च प्रजापतये च सायम् , सूर्याय च प्रजापतये च प्रातरिति , अथ यः सकृदजुहोत्तमपृच्छन् , कस्मै त्वमहौषीरिति,  
सोऽब्रवीत् , एकधा वा इदं , प्रजापतय एवेति , तेषां यो द्विरजुहोत्स आर्ध्नोत् , 
तस्येतरे साजात्यं उपायन् , ऋध्नोति य एवं विद्वानग्निहोत्रं जुहोति , उपास्य समानाः साजात्यं यन्ति , प्रदोषमग्निहोत्रं होतव्यं , व्युष्टायां प्रातर् वृद्धान् गर्भान् प्रजनयति , तदाहुः , परा वा एतस्याग्निहोत्रं पतति यस्य प्रदोषं न जुह्वतीति,  
यदि मन्येत, ऋतुमत्यनैषं इति ॥ भूर् भुवः स्वः ॥ इति पुरस्ताद्धोतोर्वदेत् , तेनैव सर्वं नान्तरेति ॥ दोषा वस्तोर्नमः स्वाहा ॥ इति जुहुयात् , ऋतुमेव नात्यनैत् , 
होतव्या३न्न होतव्या३मि,ति मीमांसन्ते, यस्याहुतमग्निहोत्रं सूर्योऽभ्युदियाद्धोतव्यं एव , अग्नये वा एतद् धृत्यै गुप्त्यै हूयते, प्रजननं तु छम्बट्करोति , यदि मन्येत , ऋतुमत्यनैषं इति ॥ भूर्  भुवः स्वः ॥ इति पुरस्ताद्धोतोर्वदेत् ,  तेनैव सर्वं नान्तरेति ॥ प्रातर्वस्तोर्नमः स्वाहा ॥ इति जुहुयात् , ऋतुमेव नात्यनैत् , तद्यथा कारुद्वेषिणो जुह्वत्येवमस्य हुतं भवति , यस्याग्निमनुद्धृतं सूर्योऽभिनिम्रोचेद् यो ब्राह्मणो बहुवित्स उद्धरेत् , सर्वेणैवैनं ब्रह्मणोद्धरति , अग्निहोत्रेणानुद्रवेत् , 
भागधेयेनैवैनं प्रणयति , अथो भागधेयेनैवैनं समर्धयति , वरो दक्षिणा , सर्वत एवैनं दिग्भ्यो वरेण च्यावयति , यस्योभा अनुगता अभिनिम्रोचेद्यस्य वाभ्युदियात् पुनराधेयमेव तस्य प्रायश्चित्ति, र्यथा वै पथो वर्तनी एवं दर्शपूर्णमासौ, 
यथान्तरैवमग्निहोत्रम् एवं वा अग्निहोत्रिणे दर्शपूर्णमासिने स्वर्गो लोकोऽनुभाति , 
उपान्यानि हवींषि वसन्ति , अथ कस्मादग्निहोत्रं नोपवसन्तीति , ब्रह्मवादिनो वदन्ति , प्रततं वा एतदपरिमितमसंस्थितं, अश्नाति मांसं उप स्त्रियम् एति , 
तस्मान् नोपवसन्ति , पशुव्रतेन भवितव्यं , तूष्णीमिव पशवः संभवन्ति , ते मेध्याः, यत् तूष्णीं स्त्रियम् उपैति मेध्यतरस्तेन भवति , हिंकृत्योपेयात् , एवं इव हि पशव उपयन्ति मेध्यत्वाय , संस्थाप्या३न्न संस्थाप्या३मिति मीमांसन्ते , 
अग्निहोत्रं यत् संस्थापयेत् तॄणमक्त्वानुप्रहरेत् , सा ह्यग्निहोत्रस्य संस्थितिस्तदाहु, र्यदा वै जीयते यदा प्रमीयते यदार्तिम् आर्छत्यथाग्निहोत्रं संतिष्ठता इति , तन् न संस्थाप्यं , मनसा वा इमां प्रजापतिः पर्यगृह्णात् , इयं वा अग्निहोत्रस्य वेदिर् , 
इयम् उपयाम , ओषधयो बर्हिः , प्रुष्वाः प्रोक्षणी,र्दिशः परिधयो , यत् किंचाभ्याधीयते स इध्मो , यजमानो यूप , उन्नीयमाने स्थेयम् , एवं इव हि यूपः 
समृद्ध्यै , मध्यतो वा एष यज्ञः प्रततो यदग्निहोत्रम् , तस्मादग्निहोत्री दर्शपूर्णमासी सर्वं बर्हिष्यं ददाति , मध्यतो ह्येतद्यज्ञस्य दीयते यदग्निहोत्रे , होतव्यं राजन्यस्याग्निहोत्रा३न् न होतव्या३मि,ति मीमांसन्ते , आमादिव वा एष यद् राजन्यो , बहु वा एषोऽयज्ञियममेध्यं चरति , अत्यनन्नं जिनाति ब्राह्मणं , तस्माद् राजन्यस्याग्निहोत्रमहोतव्यं , ऋतं वै सत्यमग्निहोत्रं, ब्राह्मण ऋतं सत्यं , तस्माद् ब्राह्मणस्यैव होतव्यं , अथो ब्राह्मणायैवास्याग्रतो गृह आहरेयुस्तद्धुतं एवास्याग्निहोत्रं भवति , अथो य ऋतं इव सत्यं इव चरेत्तस्य होतव्यं अनुसंतत्यै ॥ 

1.8.8 अनुवाकः8   
याग्निहोत्रायोपसृष्टा निषीदेद्यस्यान्नं नाद्यात्तस्मै तां दद्यात् , अवर्तिं वा एषा यजमानस्यानुत्सह्य निषीदति तयैवैनां सह निरवदयते , गृहे तु तस्य ततः परो नाश्नीयात् , यदश्नीयादार्तिम् आर्छेत् , यस्याहुतेऽग्निहोत्रे पूर्वोऽग्निरनुगच्छेदग्निना च सहाग्निहोत्रेण चोद्द्रवेत् , भागधेयेनैवैनं प्रणयति , अथो भागधेयेनैवैनं समर्धयति , अथाभिमन्त्रयेत ॥ 
इत एव प्रथमं जज्ञे अग्निरेभ्यो योनिभ्यो अधि जातवेदाः । 
स गायत्र्या त्रैष्टुभा जगत्यानुष्टुभा च देवेभ्यो हव्या वहतु प्रजानन् ॥ 
इति , एते वा एतस्य योनयः , स्वेभ्य एवैनं योनिभ्योऽधि प्रजनयति ॥ इषे राये रमस्व सहसे द्युम्नायोर्जेऽपत्याय ॥ इति , एतानि एवावरुन्द्धे , अथो रमयत्य् एवैनं ॥ सम्राड् असि स्वराडसि , सुषदा सीद ॥ इति सुषदैवैनं सादयति ॥ सारस्वतौ त्वोत्सौ प्रावताम् ॥ इति , ऋक्सामे वै सारस्वता उत्सौ , ताभ्यां एवैनं प्रावति ,
ताभ्यां समर्धयति , अग्नये ज्योतिष्मतेऽष्टाकपालं निर्वपेद्वारुणं यवमयं चरुं यस्याहुतेऽग्निहोत्रे पूर्वोऽग्निरनुगछेत् , तमो वा एतस्य यज्ञं युवते यस्याहुतेऽग्निहोत्रे पूर्वोऽग्निरनुगच्छति , यदग्नये ज्योतिष्मते ज्योतिषैवास्य यज्ञं समर्धयति ,
वारुणी रात्रि , र्यद्वारुणः , वरुणादेवास्याधि यज्ञं स्पृणोति , यस्याहुतेऽग्निहोत्रेऽपरोऽग्निरनुगछेत् , तत एव प्राञ्चमुद्धृत्यान्ववसायाग्निहोत्रं जुहुयात् , अथाभिमन्त्रयेत ॥ 
भवतं नः समनसौ समोकसौ सचेतसा अरेपसा ,  इति समनसा एवैनौ करोति 
यजमानस्याहिंसायै , एतौ वै तौ या आहुर् ब्रह्मवादिनो , नैकः कुब्जिर् द्वौ व्याघ्रौ विव्याचेति , अग्नयेऽग्निमतेऽष्टाकपालं निर्वपेद्यस्याग्ना अग्निमभ्युद्धरेयु , 
र्देवताभ्यो वा एष समदं करोति यस्याग्ना अग्निमभ्युद्धरन्ति , यदग्नयेऽग्निमते 
देवता एवास्मै भूयसीर्जनयति , वसीयान् भवति ॥ 

1.8.9 अनुवाकः9   
अन्वग्निरुषसामग्रमक्शदन्व् अहानि प्रथमो जातवेदाः । 
अनु सूर्यस्य पुरुत्रा च रश्मीननु द्यावापृथिवी आततन्थ ॥ 
इत्यभिमन्त्रयेत यस्याहुतमग्निहोत्रं सूर्योऽभ्युदियात् , अनुक्षायैवैनत् पुनरवरुन्द्धे , तदाहुर् , अमुं वा एष लोकं समारोहयति सह प्रजया पशुभिश्च यजमानस्य , तस्मादुत बहुराहिताग्निरपशुर्भवतीति , तदुपस्थेयः ॥ इहैव क्षेम्य एधि , मा प्रहासीर्माममुमामुष्यायणं ॥ इति , अस्मिन् वावैनं एतं लोके दाधार , सह प्रजया पशुभिश्च यजमानो वसीयान् भवति , मैत्रं चरुं निर्वपेत्सौर्यम् एककपालं यस्याहुतमग्निहोत्रं सूर्योऽभ्युदियात् , मित्रो वा एतस्य यज्ञं युवते यस्याहुतमग्निहोत्रं सूर्योऽभ्युदेति , मित्रमहर् , यन् मैत्रो मित्रादेवास्याधि यज्ञं स्पृणोति , अथ यत्सौर्यो , अमुनैवास्यादित्येन पुरस्ताद्यज्ञं समर्धयति , यस्याहुतमग्निहोत्रं सूर्योऽभ्युदियादग्निं समाधाय वाचं यत्वा दंपती सर्वाह्णमुपासीयाताम् , द्वयोर्गवोः सायमग्निहोत्रं जुहुयात् , उभयम् एवास्मै भागधेयं प्रयच्छति सायन्तनं च प्रातस्तनं च , यद्वै पुरुषस्यामयत्यश्नाती३ नाश्नाती३, इति वै तमाहु, र्नाश्नातीति चेदाहुस्तद्वाव सोऽमृतेति , यन्नाश्नीतो न व्याहरतो अन्वेवैनं अम्राताम् , तपसैनं पुनरवरुन्धाते, अग्नये व्रतपतयेऽष्टाकपालं निर्वपेत् , अग्निर्वै देवानां व्रतपति,स्तमेव भागधेयेनोपासरत् , स एनं व्रतमालंभयति यस्याग्निरपक्षायेत् , यत्रैवैनं अनुपरागच्छेत्तत्समाधायान्ववसायाग्निहोत्रं जुहुयात् , एति वा एतदग्निर्यदपक्षायति , 
यत्रैवैनं अनुपरागच्छति तत एनं पुनरवरुन्द्धे , अग्नये पथिकृतेऽष्टाकपालं निर्वपेद्यस्याग्निरपक्षायेत् , बहिष्पथं वा एष एति यस्याग्निरपक्षायति , अग्निर्वै देवानां पथिकृत् , तं एव भागधेयेनोपासरत् , स एनं पन्थां अपिनयति , अनड्वान् दक्षिणा , स हि पन्थां अपिवहति , अग्नये शुचयेऽष्टाकपालं निर्वपेद्यस्याभ्यादाव्येन संसृज्येत , अशुचितर इव वा एष यदभ्यादाव्यो , यदग्नये शुचये शुचिमेवैनं मेध्यं करोति , अग्नये क्षामवतेऽष्टाकपालं निर्वपेद्यस्याहिताग्नेः स३तोऽग्निर्गृहान् दहेत् , अग्निर्वा एतस्य क्षामो गृहानभ्युच्यति , स दहत्येवापरं , 
यदग्नये क्षामवते यैवास्य क्षामा प्रिया तनूस्तामेवास्य भागधेयेन शमयति , अदाहुकोऽस्यापरं अग्निर्गृहान् भवति , यस्याग्निरनुगछेत्तेभ्य एवावक्षाणेभ्योऽधि मन्थितव्य,स्तदेनं स्वाद् योनेः प्रजनयति , यदि न तादृशानि वावक्षाणानि स्युर्भस्मनारणी संस्पृश्य मन्थितव्यः , स्वादेवैनं योनेः प्रजनयति , अग्नये तपस्वते जनद्वते पावकवतेऽष्टाकपालं निर्वपेद्यस्याग्निरनुगछेत् , न हि वा एतस्मा अपिधीयतेऽथैषोऽनुगच्छति , ओषधयो वै पावका , ओषधीरेवास्मै पावका भागधेयमपिदधाति प्रजननाय ॥ 
त्रयस्त्रिंशत्तन्तवो यं वितन्वत इमं च यज्ञं सुधया ददन्ते । 
तेभिश्छिद्रमपिदध्मो यदत्र स्वाहा यज्ञो अप्येतु देवान् ॥ 
इति जुहुयाद्यद्यनो वा रथो वान्तरा वियायात् , एतावन्तो वै यज्ञस्य तन्तवो , 
देवता वा एता, स्तान्वा एतत्समवृक्षत् , ताः संदधाति , एतद्ध स्म वा आहुर् दाक्षायणास्तन्तून्त्समवृक्षद् ,  गामन्वत्यावर्तयेति , गौर् हि यज्ञिया मेध्या , इदं विष्णुर्विचक्रमा,  इति पदं योपयति , विष्णोः स्विदेव यज्ञस्य विक्रान्तमकर् 
अपोऽन्वतिषिञ्चति शान्त्यै ॥ 

1.8.10 अनुवाकः10   
रौद्रं गवि सत् , वायव्यमुपावसृष्टं , आश्विनं दुह्यमानं , सौम्यं दुग्धं , वारुणं अधिश्रितं , मैत्रं शरोगृहीतं , मारुतं बिन्दुमत् , पौष्णं उदन्तम् , सारस्वतं विष्यणं , 
वैष्णवं प्रतिनीयमानं , स्वर्ग्यम् उद्वासितं , त्वष्टुरुन्नीयमानं , धातुरुन्नीतं , 
वैश्वकर्मणं उद्यतं , सावित्रं प्रणीयमानं , द्यावापृथिवीयं प्रह्रियमाणं , ऐन्द्राग्नमुपसन्नं , प्राजापत्यं समिधि , वैश्वदेवं हुतं ॥ 
इति प्रथमकाण्डे अग्निहोत्र-ब्राह्मणं नाम अष्टमः प्रपाठकः।।

चतुर्होतारः
1.9.1 अनुवाकः1   
चित्तिः स्रुक् , चित्तमाज्यं , वाग् वेदिरा, धीतं बर्हिः, केतो अग्नि,र्विज्ञातमग्नीत् , 
वाचस्पतिर् होता , मन उपवक्ता , प्राणो हविः , सामाध्वर्युरि , न्द्रं गच्छ स्वाहा, 
पृथिवी होता , द्यौरध्वर्युस्त्व,ष्टाग्नीत् , मित्र उपवक्ता , वाचस्पते वाचो वीर्येण संभृततमेनायक्षसे, यज्ञपतये वार्यमा स्वस्क,र्वाचस्पतिः सोममपात् , जजनदिन्द्रमिन्द्रियाय , सोमः सोमस्य पिबतु , शुक्रः शुक्रस्य पिबतु , श्रातास्त इन्द्र सोमा वातापयो हवनश्रुतो , अग्निर् होता , अश्विनाध्वर्यू , रुद्रो अग्नीत् , बृहस्पतिरुपवक्ता , वाचस्पते हिन्विधे नामन् विधेम ते नाम, विधेस्त्वमस्माकं नाम,  
वाचस्पतिः सोममपात् , आस्मासु नृम्णं धात् , सोमः सोमस्य पिबतु , शुक्रः शुक्रस्य पिबतु , श्रातास्त इन्द्र सोमा वातापयो हवनश्रुतो , महाहविर् होता , 
सत्यहविरध्वर्युर, चित्तपाजा अग्नीत् , अचित्तमना उपवक्ता , अनाधृष्यश्चाप्रतिधृष्यश्चाभिगरौ , अयास्य उद्गाता , विधे नामन् विधेम ते नाम , 
विधेस्त्वमस्माकं नाम , मा देवानां तन्तुश्छेदि मा मनुष्याणां , नमो मात्रे पृथिव्यै ॥ 

1.9.2 अनुवाकः2   
अग्निर्यजुर्भिः , सविता स्तोमै , रिन्द्र उक्थामदै , र्बृहस्पतिश्छन्दोभिर , दितिरपश्च बर्हिश्च , आदित्या आज्यै , र्मरुतः सदोहविर्धानै , र्विष्णुर् दीक्षातपोभ्यां , मित्रावरुणौ धिष्ण्यैर , श्विना आशिरा, त्वष्टा समिधा , पूषा स्वाहाकारै , र्वाग् वायोः पत्नी , पथ्या पूष्णः, पृथिव्यग्नेः , सेनेन्द्रस्य , धेना बृहस्पते , र्गायत्री वसूनां , त्रिष्टुब् रुद्राणां , जगत्यादित्याना, मनुष्टुब् मित्रस्य, विराड् वरुणस्य,  
पङ्क्तिर् विष्णो , र्दीक्षा सोमस्य ॥ 

1.9.3 अनुवाकः3   
प्रजापतिर्वा एक आसीत् , सोऽकामयत, यज्ञो भूत्वा प्रजाः सृजेयेति , स दशहोतारं यज्ञमात्मानं व्यधत्त , स चित्तिं स्रुचं अकुरुत,  चित्तमाज्यं , वाचं वेदिमा,ऽधीतं बर्हिः , स दशधात्मानं विधाय मिथुनं कृत्वायतनमैच्छत्, स वै त्रिवृत एव प्राणानायतनं अचायत् , तैः प्रजा असृजत , ऊर्ध्व उदतृणत् पूर्वपक्षः पञ्चदश, स्तेन देवानसृजत, ते देवा ऊर्ध्वा आप्यायन्त , ऊर्ध्व आप्यायते य एवं वेद , अवाङ् अवातृणदपरपक्षः पञ्चदश, स्तेनासुरानसृजत , तेऽसुरा अवाञ्चः प्राध्वंसन्त , प्रास्य भ्रातृव्यो ध्वंसते य एवं वेद, दिवा देवानसृजत नक्तमसुरान् , ते देवाः शुक्ला अभवन् कृष्णा असुराः, सत्येन देवानसृजतानृतेनासुरान् , ते देवाः सत्यमभवन् , 
अनृतमसुराः , दक्षिणेन हस्तेन देवानसृजत सव्येनासुरान् , ते देवा वीर्यवन्तोऽभवन् मृद्धा असुरा,स्ततो देवा अभवन् परासुरा,स्तद्य एवं वेद भवत्यात्मना,  परास्य भ्रातृव्यो भवति , सोऽमन्यत , क्व होष्यामीति, स तदेव नाविन्दत् प्रजापतिर् यत्राहोष्यन् , नो अस्यान्यद्धोत्वमासीत् प्राणात् , स वा इन्द्रमेवान्तरात्मनायतनं अचायत् , स इन्द्रं गच्छ स्वाहेत्यपानत् वीर्यं वै प्राणो वीर्यमिन्द्रो , वीर्य एव वीर्यमजुहोत् ॥ 


1.9.4 अनुवाकः4   
ते वै चतुर्होतारो न्यसीदन् त्सोमगृहपतया, इन्द्रं जनयिष्यामा इति पृथिवी होतासीद् , द्यौरध्वर्युस्त्वष्टाग्नी,न्मित्र उपवक्ता ते वा एतौ ग्रहा अगृह्णत, वाचस्पते वाचो वीर्येण संभृततमेनायक्षसे , यज्ञपतये वार्यमा स्वस्करिति , त एकविंशमायतनमचायन् , तेनेन्द्रमजनयन् , त इन्द्रं जनयित्वाब्रुवन् , स्वरयामेति, 
ते वै पञ्चहोतारो न्यसीदन् वरुणगृहपतयो , अग्निर् होतासीत् , अश्विनाध्वर्यू , रुद्रो अग्नीद् , बृहस्पतिरुपवक्ता , यदश्विनेति , तेन पञ्चहोता , ते वा एतौ ग्रहा अगृह्णत , वाचस्पते हिन्विधे नामन् विधेम ते नाम , विधेस्त्वमस्माकं नामेति , 
ते त्रिणवमायतनं अचायन् , तं सेतुं कृत्वा स्वरायन् , तेन पशूनसृजन्त , तान् देवताभ्योऽनयन् यमायाश्वमनयन् , तस्यार्धमिन्द्रियस्यापाक्रामत् , स एतं प्रतिग्रहमपश्यत् ॥ देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां प्रतिगृह्णामि , यमाय त्वा मह्यं वरुणो ददाति , सोऽमृतत्वमशीय , मयो दात्रे भूयात् , मयो मह्यं प्रतिग्रहीत्रे ॥ इति सोऽर्धमिन्द्रियस्योपाधत्त , 
अर्धमिन्द्रियस्योपधत्ते य एवं विद्वानश्वं प्रतिगृह्णाति , अथ योऽविद्वान् प्रतिगृह्णात्यर्धमस्येन्द्रियस्यापक्रामति , रुद्राय गामनयन् , तस्य तॄतीयमिन्द्रियस्यापाक्रामत् , स एतं प्रतिग्रहमपश्यत् ॥ रुद्राय त्वा मह्यं वरुणो ददाति , सोऽमृतत्वमशीय , मयो दात्रे भूयान् , मयो मह्यं प्रतिग्रहीत्रे ॥ इति 
स तॄतीयमिन्द्रियस्योपाधत्त , तॄतीयमिन्द्रियस्योपधत्ते य एवं विद्वान् गां प्रतिगृह्णाति , अथ योऽविद्वान् प्रतिगृह्णाति तॄतीयमस्येन्द्रियस्यापक्रामति , अग्नये हिरण्यमनयन् , तस्य चतुर्थमिन्द्रियस्यापाक्रामत् ,  स एतं प्रतिग्रहमपश्यत् ॥ अग्नये त्वा मह्यं वरुणो ददाति , सोऽमृतत्वमशीय , मयो दात्रे भूयान्मयो मह्यं प्रतिग्रहीत्रे ॥ इति स चतुर्थमिन्द्रियस्योपाधत्त , चतुर्थमिन्द्रियस्योपधत्ते य एवं विद्वान् हिरण्यं प्रतिगृह्णाति , अथ योऽविद्वान् प्रतिगृह्णाति चतुर्थमस्येन्द्रियस्यापक्रामति , बृहस्पतये वासोऽनयन् , तस्य पञ्चमं इन्द्रियस्यापाक्रामत् , स एतं प्रतिग्रहमपश्यत् ॥ ग्नास्त्वाकृन्तन्नपसोऽतन्वत , 
धियोऽवयन् , बृहस्पतये त्वा मह्यं वरुणो ददाति , सोऽमृतत्वमशीय , मयो दात्रे भूयान् , मयो मह्यं प्रतिग्रहीत्रे ॥ इति स पञ्चमं इन्द्रियस्योपाधत्त , पञ्चमं इन्द्रियस्योपधत्ते य एवं विद्वान् वासः प्रतिगृह्णाति , अथ योऽविद्वान् प्रतिगृह्णाति पञ्चमं अस्येन्द्रियस्यापक्रामति , उत्तानायाङ्गिरसायाप्राणदनयं, 
स्तस्य षष्ठमिन्द्रियस्यापाक्रामत् , स एतं प्रतिग्रहमपश्यत् ॥ उत्तानाय त्वाङ्गिरसाय मह्यं वरुणो ददाति , सोऽमृतत्वमशीय , मयो दात्रे भूयान् , मयो मह्यं प्रतिग्रहीत्रे ॥ इति स षष्ठमिन्द्रियस्योपाधत्त , षष्ठमिन्द्रियस्योपधत्ते य एवं विद्वानप्राणत् प्रतिगृह्णाति , अथ योऽविद्वान् प्रतिगृह्णाति षष्ठमस्येन्द्रियस्यापक्रामति ॥ क इदं कस्मा अदात् , कामः कामायादात् , कामो दाता , कामः प्रतिग्रहीता , कामाय त्वा प्रतिगृह्णामि , कामैतत्ते ॥ 
इति समुद्रो वै कामो , दक्षिणा कामो , दक्षिणयैव दक्षिणां प्रतिगृह्णाति , यो वै तां देवतां वेद याग्रे दक्षिणामनयद् दक्षिणीयो ह भवति , नयति दक्षिणां ॥ 

1.9.5 अनुवाकः5   
ते वै स्वर्यन्तोऽब्रुवन् , अतो नो यूयं प्रयच्छत , केनायतनेनात्रैव वेत्स्यथेत्यब्रुवन् , 
ते वै सप्तहोतारो न्यसीदन्नर्यमगृहपतयो , महाहविर् होतासीत् , सत्यहविरध्वर्युर , 
चित्तपाजा  अग्नीत् , अचित्तमना उपवक्ता , अनाधृष्यश्चाप्रतिधृष्यश्चाभिगरा , 
अयास्य उद्गाता , ते वा एतं ग्रहमगृह्णत , विधे नामन्विधेम ते नाम ,  
विधेस्त्वमस्माकं नामेति , ते त्रयस्त्रिंशमायतनं अचायन् , तेनेदं समतन्वन् , 
सप्तहोत्रा च वा इदं संततं त्रयस्त्रिंशेन च , यदिदं देवमनुष्या अन्योऽन्यस्मै संप्रयच्छंते , प्राणो वै दशहोता , चक्षुश्चतुर्होता , श्रोत्रं पञ्चहोता , वाक् चात्मा च सप्तहोता , अग्निहोत्रं वै दशहोता , दर्शपूर्णमासौ चतुर्होता , चातुर्मास्यानि पञ्चहोता , सौम्योऽध्वरः सप्तहोता , आयुषे कमग्निहोत्रं हूयते , सर्वमायुरेति य एवं वेद , 
चक्षुषे कं दर्शपूर्णमासा इज्येते , न चक्षुषो गृहे य एवं वेद , श्रोत्राय कं चातुर्मास्यानीज्यन्ते , न श्रोत्रस्य गृहे य एवं वेद , वाचे चात्मने च कं सौम्योऽध्वर इज्यते , न वाचो नात्मनो गृहे  य एवं वेद , प्रजापतिर्वै दशहोता , एकः सन् भूयिष्ठभाग् व्याहृतीनां , एकः सन् भूयिष्ठो भवति य एवं वेद , तेजसे कं पूर्णमा इज्यते , सौम्यो वै ब्राह्मणो देवतया गायत्रछन्दा , गायत्रोऽग्निः , स्वे वावास्मा एतद्देवते सप्रस्थे अक, र्नास्यान्यो योगक्षेमस्येशे , आयुषे कममावास्येज्यते , समीव वा एष आभ्रियते , सर्वमायुरेति य एवं वेद , स्वर्गाय लोकाय कं सौम्योऽध्वर इज्यते , एति स्वर्गं लोकं य एवं वेद , दशहोत्राग्निहोत्रमुन्नीतमभिमृशेत् , दशहोत्रा वै देवा अग्निहोत्रमसृजन्त , प्रजातमेनत् सृष्टमालब्ध , चतुर्होत्रा दर्शपूर्णमासा अभिमृशेत् , चतुर्होत्रा वै देवा दर्शपूर्णमासा असृजन्त , प्रजाता एनौ सृष्टा आलब्ध , 
पञ्चहोत्रा चातुर्मास्यानि अभिमृशेत् , पञ्चहोत्रा वै देवाश्चातुर्मास्यानि असृजन्त ,
प्रजातानि एनानि सृष्टान्यालब्ध , सप्तहोत्रा सौम्यमध्वरम् अभिमृशेत् , सप्तहोत्रा वै देवाः सौम्यमध्वरम् असृजन्त , प्रजातं एनं सृष्टमालब्ध , दशहोतारं वदेत् पुरस्तात् सामिधेनीनां , प्रजापतिर्वै दशहोता , यज्ञमुखं सामिधेन्यो , मिथुनं वावास्यैतद्यज्ञमुखे दधाति , चतुर्होतारं वदेत् पुरस्तात् प्रयाजानां , चतुर्होत्रा वै देवा इन्द्रमजनयन् , इन्द्रं वावास्यैतद्यज्ञेऽजीजनत् , सेन्द्रेण यज्ञेन यजते , पञ्चहोतारं वदेत् पुरस्ताद्धविषां, पञ्चहोत्रा वै देवाः पशूनसृजन्त , परासुरानभावयन् , पशून् एव सृजते,  परा भ्रातृव्यं भावयति , सप्तहोतारं वदेत् पुरस्तादनुयाजानां , सप्तहोत्रा वै देवाः स्वरायन् , स्वरेवैति , दशहोतारं वदेत् पुरस्ताद् बहिष्पवमानस्य , प्रजापतिर्वै दशहोता , यज्ञमुखं बहिष्पवमानं , मिथुनं वावास्यैतद्यज्ञमुखे दधाति , चतुर्होतारं वदेत् पुरस्तादाज्यानां , पञ्चहोतारं वदेत् पुरस्तान्माध्यंदिनस्य पवमानस्य,  
सप्तहोतारं वदेत् पुरस्तादार्भवस्य पवमानस्य , सप्तहोत्रा वै देवाः स्वरायन् , 
स्वरेवैति, यो वै चतुर्होतॄननुसवनं तर्पयितव्यान् वेद तॄप्यति प्रजया च पशुभिश्च , 
एते वै चतुर्होतारोऽनुसवनं तर्पयितव्या,  यद् ब्राह्मणा बहुविदस्तान् एव तर्पयति,  
त एनं तृप्ताः प्रजया च पशुभिश्च तर्पयन्ति ॥ 

1.9.6 अनुवाकः6   
यः प्रजया पशुभिर्न प्रजायेत स द्वादशाहानि बरासीं परिधाय तप्तं पिबन्नधः शयीत , तपो वै तप्त्वा प्रजापतिर् विधायात्मानं मिथुनं कृत्वा प्रजया च पशुभिश्च प्राजायत , अविहितो हि वा एषोऽमिथुनो , अथैष न प्रजायते , तत्तप एव तप्त्वा विधायात्मानं मिथुनं कृत्वा प्रजया च पशुभिश्च प्रजायते , प्रजापतिर्वै दशहोता ,
ज्यायान्वै प्रजापतिर् होमात् , तस्मात्तन् न जुह्वति , प्राण्यापानेत् , अपानं एव प्राणं जुहोति , संग्रामिणं चतुर्होत्रा याजयेत् , चतुर्गृहीतमाज्यं कृत्वा चतुर्होतारं व्याचक्षीत , पूर्वेण ग्रहेणार्धं जुहुयादुत्तरेणार्धम् , चतुर्होत्रा वै देवा इन्द्रमजनयन् , 
यतरस्मिन् खलु वै संग्राम इन्द्रो भवति स जयति , इन्द्रं वावास्यैतत् संग्रामेऽजीजनत् , जयति संग्रामं , प्रजाकामं चतुर्होत्रा याजयेत् , चतुर्गृहीतमाज्यं कृत्वा चतुर्होतारं व्याचक्षीत , पूर्वेण ग्रहेणार्धं जुहुयादुत्तरेणार्धम् , चतुर्होत्रा वै देवा इन्द्रमजनयन् , प्रजामस्मै जनयति , नेव त्वपरोऽनुजायते , तेजस्वीव तु भवति ,  
सर्वेण ह्येनमिन्द्रियेण जनयति , पशुकामं पञ्चहोत्रा याजयेत् , चतुर्गृहीतमाज्यं कृत्वा पञ्चहोतारं व्याचक्षीत , पूर्वेण ग्रहेणार्धं जुहुयादुत्तरेणार्धम् , पञ्चहोत्रा वै देवाः पशूनसृजन्त , पशून् एव सृजते , भ्रातृव्यवन्तं पञ्चहोत्रा याजयेत् , चतुर्गृहीतमाज्यं कृत्वा पञ्चहोतारं व्याचक्षीत , पूर्वेण ग्रहेणार्धं जुहुयादुत्तरेणार्धम् , पञ्चहोत्रा वै देवाः असुरान् पराभावयन् , परा पाप्मानं भ्रातृव्यं भावयति , स्वर्गकामं पञ्चहोत्रा याजयेत् , चतुर्गृहीतमाज्यं कृत्वा पञ्चहोतारं व्याचक्षीत , पूर्वेण ग्रहेणार्धं जुहुयादुत्तरेणार्धम् , 
पञ्चहोत्रा वै देवाः स्वरायन् , स्वरेवैति , यो यज्ञस्य संस्थामनु पापीयान्मन्येत तं सप्तहोत्रा याजयेत् , सप्तहोत्रा वै देवा इदं समतन्वन् , समतत ताजक् , तादृङ् पुनर्भवति यादृक् सन् यजते ॥ 

1.9.7 अनुवाकः7   
ब्रह्मवादिनो वदन्ति , यदेको यज्ञश्चतुर्होताथ कस्मात्सर्वे चतुर्होतार उच्यन्ता इति ,  
चत्वारो वा एते यज्ञा, स्तेषां चत्वारो होतारस्त,च्चतुर्होतृणां चतुर्होतृत्वं , चतुर्णामेकः संवत्सरं नाश्नीयात् , तद् व्रतं , अन्नं वै चतुर्होतारो , अन्नवान् भवति य एवं वेद , 
अथ यमनूचानं सन्तं नोपनमेत् सोऽरण्यं परेत्य ब्राह्मणं उपद्रष्टारं कृत्वा चतुर्होतॄन् व्याचक्षीत , ब्रह्मणो वा एतदुदरणं यच्चतुर्होत्रारो , ब्राह्मण उपद्रष्टा , 
उपद्रष्टुरेवान्ते ब्रह्माविरकर् , तदेनं आविर्भूतमाविदं गमयति , अथ यौ विशपेयाताम, हं भूयो वेदाहं भूयो वेदेति , एष वाव भूयो वेद यश्चतुर्होतॄन् वेद ,  
चतुर्होतारो वै यज्ञस्य योनिः , चतुर्होतृभ्योऽधि यज्ञो निर्मितो , नैनं विशप्तं हिनस्ति , चतुर्होतारं वदेद् दशमेऽहन्नन्नकामो , अन्नं वै चतुर्होतारो , अन्तो दशमं अहर् , अन्तमेव गत्वान्नाद्यमवरुन्द्धे , एतद्वा अस्यैतर्ह्यप्रयुक्तं , एतदनवरुद्धं , 
तदेव प्रयुङ्क्ते , तदवरुन्द्धे , इयं वै सर्पराज्ञी , तस्या वा एतदुक्थं यच्चतुर्होतारो , 
होता वदति , स्तुतं वा एतदनुशँसति , न हि स्तुतमननुशस्तमस्ति ॥ 

1.9.8 अनुवाकः8   
देवाश्च वा असुराश्चास्पर्धन्त , ते वै समावदेव यज्ञे कुर्वाणा आयन् , यदेव देवा अकुर्वत तदसुरा अकुर्वत , तेन व्यावृतमगच्छन् , ते देवा अब्रुवन् , एतेमं यज्ञं तिर उपर्यसुरेभ्यो तंस्यामहा इति , तं एतावञ्श आदायोदक्रामन् , अग्निर्यजुर्भिः , सविता स्तोमैः , इन्द्र उक्थामदै , र्बृहस्पतिश्छन्दोभिरिति , तं तिर उपर्यसुरेभ्योऽतन्वत , 
तं एषां यज्ञमसुरा नान्ववायन् , तेन वा एनानपानुदन्त , ततो देवा अभवन् , परासुरा, स्तद्य एवं वेद तिर उपरि भ्रातृव्याद्यज्ञं तनुते,  भवत्यात्मना , परास्य भ्रातृव्यो भवति , एतैरेव जुहुयात् समृतयज्ञे ,  चतुर्भिश्चतुर्भिरन्वाक्शायं पुरस्तात् प्रातरनुवाकस्य , एतावान् वै यज्ञो , यावान् एव यज्ञस्तं वृङ्क्ते , सयज्ञो भवत्ययज्ञा इतर , एतैरेव जुहुयात् पुरस्ताद् दीक्षाया , एषा वै प्रत्यक्षं दीक्षा , तामेवालब्ध , 
एतैरेव जुहुयात् पुरस्ताद् द्वादशाहस्य , एष वै प्रत्यक्षं द्वादशाह, स्तं एवालब्ध , 
एतैरेवातिथ्यमभिमृशेत् , यज्ञेनैव यज्ञं आलब्ध , दक्षिणतो वै देवानसुरा यज्ञमजयन् , त उदञ्चः पत्नीभिः सहाग्नीध्रं प्राविशन् , तान् पत्नीभिः सह प्रक्शाय जिह्रियतोऽसुरा अपावर्तन्त , तांस्तत एवानुत्थायाजयन् , ततो देवा अभवन् परासुरा, स्तद्य एवं वेद भवत्यात्मना परास्य भ्रातृव्यो भवति , नास्य भ्रातृव्यो गृहान् न पशूनभ्यारोहति , अभि भ्रातृव्यस्य गृहानभि पशूनारोहति य एवं वेद , 
एतानि एवाग्नीधेऽनुब्रूयात् , अग्नीद्वै पात्नीवतस्य यजति , तृप्ता पत्नी रेतो धत्ते,  प्र प्रजया च पशुभिश्च प्रजायते , एतैरेव जुहुयादन्तरा त्वष्टारं च पत्नीश्च संवत्सरं प्रजाकामो , मिथुनं वै त्वष्टा च पत्नीश्च , त्वष्टारं वा एतन् मिथुनेऽप्यस्राट् 
प्रजननाय , तन् मिथुनं , तस्मादेव मिथुनाद्यजमानः प्रजया च पशुभिश्च प्रजायते , विन्दते प्रजां , आस्य वीरो जायते , यदि संवत्सरं जुह्वन् न विन्देन्नादृत्यं ॥ 
इति प्रथमकाण्डे चातुर्होतृको नाम नवमः प्रपाठकः।।

चातुर्मास्यानि  
1.10.1 अनुवाकः1   
आग्नेयोऽष्टाकपालः , सौम्यश्चरुः , सावित्रो द्वादशकपालः , सारस्वतश्चरुः ,  
पौष्णश्चरु, र्मारुतः सप्तकपालो , वैश्वदेव्यामिक्षा , द्यावापृथिवीया एककपालो , 
वाजिनां वाजिनं , आग्नेयोऽष्टाकपालः , सौम्यश्चरुः , सावित्रोऽष्टाकपालः , सारस्वतश्चरुः , पौष्णश्चरुः , ऐन्द्राग्नो द्वादशकपालो , मारुत्यामिक्षा , 
वारुण्यामिक्षा , काय एककपालो , वाजिनां वाजिनम, ग्नयेऽनीकवते प्रातरष्टाकपालो  , मरुद्भ्यः सांतपनेभ्यो मध्यंदिने चरु, र्मरुद्भ्यो गृहमेधेभ्यः सर्वासां दुग्धे सायम् ओदनं , इन्द्रस्य निष्काषो , मरुद्भ्यः क्रीडिभ्यः साकं रश्मिभिः सप्तकपालो , 
आग्नेयोऽष्टाकपालः , सौम्यश्चरुः , सावित्रोऽष्टाकपालः , सारस्वतश्चरुः , 
पौष्णश्चरुः , ऐन्द्राग्नो द्वादशकपालो , इन्द्राय वृत्रघ्ने चरु , र्वैश्वकर्मण एककपालो , आग्नेयोऽष्टाकपालः , सौम्यश्चरुः , सावित्रोऽष्टाकपालः , सारस्वतश्चरुः , पौष्णश्चरु , र्वायव्या यवागूः प्रतिधुग् वा , इन्द्राय शुनासीराय द्वादशकपालः ,
सौर्य एककपालः षट्कपालः पुरोडाशो धाना मन्थः , प्रतिपुरुषं पुरोडाशा एकश्चाध्यादित्यश्चरुः ॥ 

1.10.2 अनुवाकः2   
अग्ने वेर् होत्रम् , वेर् दूत्यम् , ऊर्ध्वो अध्वरो अस्थात् , अवतां नो द्यावापृथिवी , 
स्विष्टकृदिन्द्राय देवेभ्यो भव , अस्य घृतस्य हविषो जुषाणो वीहि स्वाहा ॥ 
प्रघास्यान् हवामहे मरुतो यज्ञवाहसः । करंभेण सजोषसः ॥ 
मो षू ण इन्द्रात्र पृत्सु देवास्तु स्म ते शुष्मिन्नवयाः । 
मही चिद्यस्य मीढुषो यव्या हविष्मतो मरुतो वन्दते गीः ॥ 
यद् ग्रामे यदरण्ये यत्सभायां यदिन्द्रिये । 
यदेनश्चकृमा वयं यदप्सश्चकृमा वयम् । 
तदेकस्यापि चेतसि तदेकस्यापि धर्मणि । 
तस्य सर्वस्यांहसोऽवयजनं असि ॥ 
अक्रन् कर्म कर्मकृतः सह वाचा मयोभ्वा । 
देवेभ्यः कर्म कृत्वास्तं प्रेत सुदानवः ॥ 
पूर्णा दर्वे परा पत सुपूर्णा पुनरापत । 
वस्नेव विक्रीणावहा इषं ऊर्जं शतक्रतो ॥ 
देहि मे ददामि ते नि मे धेहि नि ते दधौ । 
अपामित्यं इव संभर को अम्बाददते ददत् ॥ 

1.10.3 अनुवाकः3   
अत्र पितरो मादयध्वम् ॥ 
सुसंदृशं त्वा वयं वसो मघवन्मन्दिषीमहि ॥ 
प्र नूनं पूर्णबन्धुरः स्तुतो यासि वशं अनु योजा न्विन्द्र ते हरी ॥ 
यदन्तरिक्षं पृथिवीं उत द्यां यन्मातरं पितरं वा जिहिंसिम । 
अग्निर्नस्तस्मादेनसो गार्हपत्या उन्निनेतु दुष्कृताज्जातवेदाः ॥ 
अमीमदन्त पितरो , नमो वः पितर इषे , नमो वः पितर ऊर्जे , नमो वः पितरः शुष्माय , नमो वः पितरो रसाय , नमो वः पितरो यज्जीवं तस्मै, नमो वः पितरो यद् घोरं तस्मै , स्वधा वः पितरो , नमो नमो वः पितरः ॥ एषा युष्माकं पितर , इमा अस्माकं , जीवा वो जीवन्तः इह सन्तः स्याम ॥ 
परेतन पितरः सोम्यासो गम्भीरेभिः पथिभिः पूर्वेभिः । 
दधथ नो द्रविणं यच्च भद्रं रयिं च नः सर्ववीरं नियच्छत ॥ 
अया विष्ठा जनयन् कर्वराणि स हि घृणिरुरुर्वराय गातुः । 
स प्रत्यङ्ङ्  ऐद्धरुणो मध्वो अग्रं स्वां यत्तनूं तन्वामैरयत ॥ 
अक्षन्नंईमदन्त ह्यव प्रिया अधूषत । 
अस्तोषत स्वभानवो विप्रा नविष्ठया मती योजा न्विन्द्र ते हरी ॥ 
मनोन्वाहुवामहे नाराशँसेन स्तोमेन । पितृणां च मन्मभिः ॥ 
आ न एतु मनः पुनः क्रत्वे दक्षाय जीवसे । ज्योक् च सूर्यं दृशे ॥ 
पुनर् नः पितरो मनो ददातु दैव्यो जनः । जीवं व्रातं सचेमहि ॥ 
अग्ने तमद्याश्वं न स्तोमैः क्रतुं न भद्रं हृदिस्पृशम् । ऋध्यामा ता ओहैः ॥ 

1.10.4 अनुवाकः4   
आखुं ते रुद्र पशुं करोमि , एष ते रुद्र भाग, स्तं जुषस्व सह स्वस्राम्बिकया स्वाहा ॥ 
अवांब रुद्रमदिमह्यव देवं त्र्यम्बकं । 
यथा नो वस्यसस्करद्यथा नः श्रेयसस्करत् ।। 
यथा नो भूयसस्करद्यथा नः प्रतरं तिराद्यथा नो व्यवसाययात् ॥ 
भेषजं गवे अश्वाय पुरुषाय भेषजं । 
अथो अस्मभ्यं भेषजं सुभेषजं यथासति सुगं मेषाय मेष्यै ॥ 
त्र्यम्बकं यजामहे सुगन्धिं पुष्टिवर्धनं । 
उर्वारुकमिव बन्धनान् मृत्योर् मुक्षीय मामृतात् ॥ 
रुद्रैष ते भाग, स्तेनावसेन परो मूजवतोऽतीहि ॥ 
पिनाकहस्तः कृत्तिवासा अवततधन्वा ॥ 

1.10.5 अनुवाकः5   
देवाश्च वा असुराश्चास्मिंल्लोक आसन् त्स प्रजापतिरकामयत प्रासुरान् नुदेय प्रजाः सृजेयेति स चातुर्मास्यानि अपश्यत् , चातुर्मास्यैर्वै सोऽसुरान् प्राणुदत,  चातुर्मास्यैः प्रजा असृजत , तद्य एवं विद्वांश्चातुर्मास्यैर्यजते प्र भ्रातृव्यं नुदते प्र प्रजया च पशुभिश्च जायते , अग्निष्टोमाद् वैश्वदेवं यज्ञक्रतुं निर्माय प्रजापतिः प्रजा असृजत , 
उक्थ्याद्वरुणप्रघासान् यज्ञक्रतुं निर्मायेमाः प्रजा वरुणेनाग्राहयत् , अतिरात्रात् साकमेधान् यज्ञक्रतुं निर्मायेन्द्रो वृत्रमहन् , सृष्टा वा अन्याः प्रजा आसन्नसृष्टा अन्या , अथ प्रजापतिरकामयत प्रजाः सृजेयेति , संवत्सरो वै यज्ञो , यज्ञः प्रजापतिः 
स एते मिथुने पयसी आत्मन्नधत्तोधन्यं च बह्यं च , अथैताभ्यो देवताभ्य एतानि हवींषि भागं निरवपत् , तैः प्रजा असृजत , ऋतुभ्यो वै ताः प्रजाः प्राजायन्त , ऋतवो वा एतानि पञ्च हवींषि , पञ्च ह्य् ऋतवो , ततः प्रजायते , 
अग्निरेव प्रावापयत् , सोमो वै रेतोऽदधात् , मिथुनं वा अग्निश्च सोमश्च , सविता प्रासुवत् प्रजननाय , संवत्सरो वै सविता , द्वादश मासाः संवत्सर, स्तस्माद् द्वादशकपालो , अथो वैश्वदेवत्वायैव द्वादशकपालो , उपांशु यजति , 
अनिरुक्तो हि संवत्सरः , सरस्वत्येव सृष्टासु वाचं अदधात् , पूषणं प्रतिष्ठां अभ्यसृज्यन्त , वाग् वै सरस्वती , पशवः पूषा , मिथुनं वाक् च पशवश्च , मध्यतः प्रजापतिनासृज्यन्त , अन्ततो मिथुनाद्विषूचीः प्राजायन्त , तन्मध्यत एवैतत् प्रजापतिना सृज्यन्ते , अथादोऽन्ततो मिथुनाद्विषूचीः प्रजायन्ते , वार्त्रघ्नानि वा एतानि हवींषि , अग्निना वा अनीकेनेन्द्रो वृत्रमहन् , सोमेन राज्ञा सवितॄप्रसूतः सरस्वत्या चेत्रा पूषैनं वीर्येणान्वतिष्ठत , विजितिर्वा एतानि हवींषि , इन्द्रो वै वृत्रमहन् , स विष्वङ् वीर्येण व्यार्छत् , तदिदं सर्वं प्राविशदप ओषधीर्वनस्पतीन् , 
तेन देवा अश्राम्यन् , तत्समनयन् , तत् सान्नाय्यस्य सान्नाय्यत्वं , तद्य एवं विद्वान्त् सान्नाय्येन यजत ऋध्नोति ॥ 

1.10.6 अनुवाकः6   
मिथुनं वै दधि च शृतं च , अथ यत् संसृष्टमाण्डमिव मस्त्विव परीव ददृशे गर्भ एव स , तपसो वै प्रजाः प्राजायन्त , तपस्त्वं वा एतद् गच्छति यच् शृतत्वं गच्छति, ततः प्रजायते , अथैषा वैश्वदेव्यामिक्षा , प्रजापतिः प्रजा असृजत , ता वैश्वदेवेनैवासृजत , तस्मादिमा वैश्वदेवीः प्रजा , विश्वान् देवान् यजति , स्तोका वै विश्वे देवा, स्तान् वा एतद्यजति , अथो अमुतःप्रदानाद्धि मनुष्या यज्ञं उपजीवन्ति ,  
योनिर्वा एष प्रजानां , तं मरुतोऽभ्यकामयन्त , ततोंऽहोगृहीता असृज्यन्त , यत् स्वतवद्भ्यः स्वत्वायैव निष्कृत्यै , प्रजननो वा एष पशूनां , यन्मारुतः सप्तकपालो भवति , सप्त हि मरुतो , विण् मरुतो , अथो निरवत्त्या एव मारुतो , अथो ग्राम्यमेवैतेनान्नाद्यमवरुन्द्धे ॥ 

1.10.7 अनुवाकः7   
ता वैश्वदेवेन सृष्टा विषूचीर् व्युदायन् , ताः प्रजापतिर् द्यावापृथिवीयेन पर्यगृह्णात् , यद् द्यावापृथिवीयः प्रजानां सृष्टानां परिगृहीत्यै , यदेककपालो तेन प्राजापत्यः ,  
प्रजापता एव देवतासु प्रतितिष्ठति , यजमानो वा एककपालो , आहवनीयः स्वर्गो लोको , यत्सर्वहुतं करोति हविर्भूतं एवैनं स्वर्गं लोकं गमयति , यजमानं वै हूर्छन्तं प्रजा अनुहूर्छन्ति , यजमानं प्रतितिष्ठन्तं प्रजा अनुप्रतितिष्ठन्ति , ऋजुर् होतव्यः 
प्रतिष्ठित्यै , सर्वहुतं करोति प्रतिष्ठित्यै , यजमानो वा एककपालः , पशवो घृतं , 
तदभिपूर्यः , पशुभिरेवैनं समर्धयति , यदभिपूरयेदधरं एनं पशुभ्यः कुर्या, दभुञ्जन्त एनं पशवा उपतिष्ठेयु, राविः पृष्ठः कार्यः, पशुभ्य एवैनं उत्तरं अकर् , भुञ्जन्त एनं पशवा उपतिष्ठते , तन् न सूर्क्ष्यं , अभिपूर्य एव , न हि पशवो न भुञ्जन्ति , यत् प्राङ् पद्येत यजमानः प्रमीयेत , यद् दक्षिणा प्रजामस्य निर्दहेत् , यत् प्रत्यङ् पत्नी प्रमीयेत , यदुदङ् पशूनस्य निर्दहेत् , यदुत्तानः पतेत् पर्जन्योऽवर्षुकः स्यात् , 
पुनरादायाभिघार्य होतव्यो , यजमानस्य प्रतिष्ठित्यै , वरो दक्षिणा , वरेनैव वरं स्पृणोति , आत्मा हि वर, स्त्रेधासंनद्धं बर्हिर् भवति , त्रेधासंनद्ध इध्म, स्त्रेधाविहितानि चातुर्मास्यानि , संवत्सरं वै चातुर्मास्यानि , संवत्सरेणाग्निं मन्थन्ति , अग्निं वै प्रजा अनुप्रजायन्ते , प्रजननो वा एष मथ्यते , अथो वृषाणं वा एतद्यजमानाय जनयन्ति , वसन्ता यष्टव्यं प्रजननाय , प्रवणे यष्टव्यं प्रजननाय, 
नोत्तरवेदिमुपवपन्ति प्रजननाय , प्रस्वो भवन्ति , प्र मा जनयानीति , पशवो वै पृषदाज्यं , नानारूपा वै पशवो , तस्मान् नानारूपमाग्नेयं घृतमैन्द्रं दध्यैन्द्राग्नं पृषदाज्यं देवतया , प्राणापानौ वा इन्द्राग्नी , मिथुनं प्राणापानौ , मिथुनयोनयः प्रजा , मिथुनात् खलु वै प्रजाः पशवः प्रजायन्ते , तन् मिथुनं , तस्मादेव मिथुनाद्यजमानः प्रजया च पशुभिश्च प्रजायते , यदि वसन्ता यजेत द्विरुपस्तृणीयात् ,  सकृदभिघारयेत् , ओषधयो वै पशवो , ओषधीष्वेव पशून् प्रतिष्ठापयति , यदि प्रावृषि यजेत सकृदुपस्तृणीयाद् , द्विरभिघारयेत् , वृष्ट्यैव पशूनभिजिघर्ति ॥ 

1.10.8 अनुवाकः8   
प्राणेभ्यो वै ताः प्रजाः प्राजायन्त , प्राणा वा एतानि नव हवींषि , नव हि प्राणा , 
आत्मा देवता , ततः प्रजायते , नव प्रयाजा , नवानुयाजा , द्वा आज्यभागौ , 
अष्टौ हवींषि , अग्नये समवद्यति , वाजिनो यजति , तत् त्रिंश, स्त्रिंशदक्षरा विराड् , विराज्येव प्रतितिष्ठति , विराजो वै योनेः प्रजापतिः प्रजा असृजत , विराजो वा एतद् योनेर्यजमानः प्रजायते , त्रिंशत्त्रिंशद्वै रात्रयो मासो , यो मासः स संवत्सरः, 
संवत्सरः प्रजापति, स्तत् प्रजापतेश्च वा एतद्विराजश्च योनेर् मिथुनाद्यजमानः प्रजायते , एकैकया वा आहुत्या द्वादश द्वादश रात्रीरयुवत, ता यावतीः संख्याने तावतीः संवत्सरस्य रात्रयः , संवत्सरमेव भ्रातृव्याद् युवते , वैश्वदेवेन चतुरो मासोऽयुवत , वरुणप्रघासैः परांश्चतुरः , साकमेधैः परांश्चतुर, स्तान् एव भ्रातृव्याद् युवत , 
ऋतुयाजी वा अन्यश्चातुर्मास्ययाज्यन्यो , यो वसन्तोऽभूत् प्रावृडभूञ्शरदभूदि, ति यजते स ऋतुयाजी , अथ यस्त्रयोदशं मासं संपादयति त्रयोदशं मासं अभियजते स चातुर्मास्ययाजी , ऋजूंस्त्रीन् इष्ट्वा चतुर्थमुत्सृजेत , ऋजू द्वौ परा इष्ट्वा तृतीयम् उत्सृजेत , ये वै त्रयः संवत्सरास्तेषां षट्त्रिंशत् पूर्णमासा , यौ द्वौ तयोश्चतुर्विंशति, स्तद् येऽमी षट् त्रिंशत्यधि तानस्यां चतुर्विंशत्यामुपसंपादयति , एष वाव स त्रयोदशो मास, स्तं एवैतत् संपादयति , तमभियजते , वैश्वदेवेन यजेत पशुकामो , 
न वरुणप्रघासैर्न साकमेधैः , सर्वो वै पुरुषः साहस्रो जायते, यावत्तरसं त्वेवैति,  
प्रजननं वा एतद्धविर्यद् वैश्वदेवं , यद् वैश्वदेवेन यजते प्रजननाय वा एतद्यजते ,  
स्वां मात्रां गछानीति , स यदा सहस्रं पशून् गछेदथ वरुणप्रघासैर्यजेत , यदेवादः सहस्रमगंस्तस्यैतदंहोऽवयजति ॥ 

1.10.9 अनुवाकः9   
यद् बर्हिः प्रयाजेषु यजति ओषधीस्तद्यजति , यद् बर्हिरनुयाजेषु फलं तत् , यद् बर्हिर्वारितीनां यदेवादः फलात् प्रजायते तदेतद्यजति , यद् दुर उपस्थं तत् , 
यदुषासानक्ता व्युष्टिं चैव निम्रुक्तिं च , यज्जोष्ट्री यदेव जातं च जनिष्यमाणं च , यद् ऊर्जाहुती यदेवात्ति च पिबति च , यद् दैव्या होतारेमे एव , यत् तिस्रो देवी , र्वाग् वै तिस्रो देवी , र्वाचं वा एतद्यजति , अथो छन्दांसि वै वाक् , छन्दांसि वा एतद्यजति , तनूनपाद्वै यज्ञोऽप्रसृतो , नराशंसःप्रसृतो , तस्मात्तनूनपातं प्रयाजेषु यजति , अप्रसृतो हि तर्हि यज्ञो , तस्मादु नराशंसं अनुयाजेषु यजति , प्रसृतो हि तर्हि यज्ञो , वनस्पतिं यजति , सोमो वै वनस्पतिः , सौमीरिमाः प्रजाः , प्रजास्व् एव रसं दधाति , त्वष्टारं यजति , त्वष्टा हि रूपाणि विकरोति , वाजिनो यजति ,
पशवो वै वाजिन, स्तान् वा एतद्यजति , अथो छन्दांसि वै वाजिन , श्छन्दांसि वा एतद्यजति , पशवो वै वाजिन, स्तन्न संस्थाप्यम् , यत् संस्थापयेत्तान् एव संस्थापयेत् , असंस्थिता ह्येते सददि प्रजायन्ते , न वा एष सुयज्ञ इव , संस्थिते हि प्रहृतेषु परिधिषु जुहोति , यदव्यवानन् यजति तेन यज्ञः क्रियते , अनुयजति 
समिष्ट्या एव प्रतिष्ठित्यै , बर्हिरनुषिञ्चन् गृह्णाति , ऋषभेष्वेव रेतो दधाति , 
ऊर्ध्वज्ञुरासीनो यजति , ऊर्ध्वज्ञवो हि पशवः पशुषु रेतो दधति , अथो ऊर्ध्वज्ञुर् हि प्रजापतिः प्रजा असृजत , दिग्भ्यो जुहोति , इमा एव दिशो रसेन व्युनक्ति ,  
प्राचीमुत्तमां जुहोति , प्राचीमेव दिशं पुनरुपावर्तन्ते , समुपह्वयन्ते , सोमपीथ इव ह्येष , ऋत्विजः प्राश्नन्ति ॥ वाजिनो मे यज्ञं वहान् ॥ इति समावञ्शो भक्षयन्ति ,
समावञ्श एव वाजं विभजन्ते , आत्मना प्राश्नाति , आत्मन्न् एव वाजं धत्ते ॥ 

1.10.10 अनुवाकः10   
ता वैश्वदेवेन सृष्टास्तस्मिंस्तरुणिमनि वरुणोऽगृह्णात् , तदाहुर, ति वै ताः प्रजापतिम् अचरन् , ता अतिचरन्तीर्वरुणेनाग्राहयत् , तस्मात् पिता नातिचरितवा इति , वैश्वदेवेन वै प्रजापतिः प्रजा असृजत , तस्य मरुतो हव्यं व्यमथ्नत , 
ततोंऽहोगृहीता असृज्यन्त, ताभ्यो भेषजमैच्छत् , तद्वा आत्मन्न् एवैच्छत् , स एतत् पय आत्मनोऽधि निरमिमीत , तेनाभ्योंऽहोऽवायजत् , तदंहसो वा एषावेष्टिर्यद्वरुणप्रघासा , यद्वरुणप्रघासैर्यजते सर्वस्यांहसोऽवेष्ट्यै , जग्धाद्वै ताः प्रजा वरुणोऽगृह्णात् , तस्माद्वरुणप्रघासा , यावत् कुमारेऽम्णो जात एनस्तावदस्मिन्न् एनो भवति यो वरुणप्रघासैर्यजते , सावित्रोऽष्टाकपालो भवति , 
गायत्रो वै देवानां सविता द्वादशकपाल ऐन्द्राग्नो देवतया , यद्वै तद्वरुणगृहीता अवेव्लीयन्तेव तदास्विन्द्राग्नी बलं अधत्तां , शिथिरा वै ताः प्रजा वरुणोऽगृह्णात् , 
तास्विन्द्राग्नी बलं अधत्तां , ओजो वै वीर्यमिन्द्राग्नी , ओजो वा एतद्वीर्यं मध्यतः प्रजानां धीयते , न वै ताः प्राणन् , ता अप्राणतीर्वरुणोऽगृह्णात् , प्राणापानौ वा इन्द्राग्नी , प्राणापानौ वा एतन् मुखतः प्रजानां धीयते , अथैतानि पञ्च हवींषि 
संतत्यै , निरवत्त्यै मारुती , निर्वरुणत्वाय वारुणी , कन्त्वाय कायो , यद्वै तद्वरुणगृहीताभ्यः कमभवत् तस्मात् कायः , प्रजापतिर्वै कः , प्रजापतिर्वै ताः प्रजा वरुणेनाग्राहयत् , यत् काय आत्मन एवैना वरुणान् मुञ्चति ॥ 

1.10.11 अनुवाकः11   
ऋतं वै सत्यं यज्ञो , अनृतं स्त्री , अनृतं वा एषा करोति या पत्युः क्रीता सत्यथान्यैश्चरति , अनृतं एव निरवदाय ऋतं सत्यं उपैति यन् मिथुया प्रतिब्रूयात् ,प्रियतमेन याजयेत् , अथ यद्वाचयति मेध्यामेवैनां करोति , आमपेषा भवन्ति सर्वस्यांहसोऽवेष्ट्यै , यद् भृज्येयुरनवेष्टमंहः स्यात् , पात्रेभ्यो वै ताः प्रजा वरुणोऽगृह्णात् , यत्पात्राणि पात्रेभ्य एवैना वरुणान् मुञ्चति , प्रतिपुरुषं भवन्ति , प्रतिपुरुषं एवांहोऽवयजति , एकमधि भवति , गर्भेभ्यस्तेन निरवदयते , अन्नाद्वै ताः प्रजा वरुणोऽगृह्णात् , शूर्पेणान्नं बिभ्रति , तस्माञ् शूर्पेण जुहुतः , स्त्रीपुंसौ जुहुतो , मिथुना एव प्रजा वरुणान् मुञ्चतः , पुरस्तात् प्रत्यञ्चौ तिष्ठन्तौ जुहुतः , पुरस्तादेवांहोऽवयजतो , यत् पात्राणि , य एव द्विपादः पशवो मिथुनास्तेषामेतत् पुरस्तादंहोऽवयजतो , अथ यन्मेषश्च मेषी च , य एव चतुष्पादः पशवो मिथुनास्तेषामेतदुपरिष्टादंहोऽवयजत , उभयत एवांहोऽवयजतः पुरस्ताच्चोपरिष्टाच्च ॥ 

1.10.12 अनुवाकः12   
यद्वै प्रजा वरुणो गृह्णाति शम्यं चैव यवं चापि न गृह्णाति , हेमन्तो हि वरुणः , या एवावरुणगृहीतौ ताभ्यां एवैना वरुणान् मुञ्चति , वरुणो वै यवो वरुणदेवत्यः,  
स्वेनैवैना भागधेयेन वरुणान् मुञ्चति , अनृताद्वै ताः प्रजा वरुणोऽगृह्णात् , यदेता अनृतपशू अनृतादेवैना वरुणान् मुञ्चतो , मिथुनौ भवतो , मिथुना एव प्रजा वरुणान् मुञ्चतो , लोमशौ भवतो मेध्यत्वाय , ये हि पशवो लोम जगृहुस्ते मेधं प्रापुः , शमीपर्णानि भवन्ति शंत्वाय , भूर्जो वै नामैष वृक्षः , कार्या एतस्य स्रुचः , 
प्रजापतिर्वा अन्नाद्यमवरुन्धं नाशक्नोत् , तं शतेध्मेनावारुन्द्ध , परःशतानि कार्याणि अन्नाद्यस्यावरुद्ध्यै , सहस्रेध्मो ह त्वेवांहसो ऽवेष्टिं विव्याच , परःसहस्राणि कार्याणि सर्वस्यांहसोऽवेष्ट्यै , यदा पात्राणि जुह्वत्यथाग्निं संमार्ष्टि , यस्मिन्न् एवांहोऽवायाक्षुस्तस्मिन्न् उत्पूते देवता यजा इति , इन्द्रो वै यतीन्त् सालावृकेयेभ्यः प्रायच्छत् , तेषां वा एतानि शीर्षाणि यत् खर्जूराः , सोमपीथो वा एषोऽस्या उदैषत् , यत् करीराणि , सौम्यानि वै करीराणि,  सौमी ह त्वेवाहुतिरमुतो वृष्टिं च्यावयति , यत् करीराणि भवन्ति वृष्ट्या अन्नाद्यस्यावरुद्ध्यै ॥ 

1.10.13 अनुवाकः13   
प्रजापतेर्वा एतज् ज्येष्ठं तोकं यत् पर्वता, स्ते पक्षिण आसन् , ते परापातमासत यत्र यत्राकामयन्त , अथ वा इयं तर्हि शिथिरासीत् , तेषामिन्द्रः पक्षानछिनत् , 
तैरिमामदृंहत् , ये पक्षा आसंस्ते जीमूता अभवन् , तस्मादेते सददि पर्वतं उपप्लवन्ते , योनिर् ह्येषामेष , ततो यः प्रथमो रसः प्राक्षरत्तानि करीराण्यभवन् , 
तदेतदुत् प्रावृषि जीमूताः प्लवन्ते , यजन्ते वरुणप्रघासैः , करीराणि भवन्ति , वृष्टिं तैः संतनोति , तस्मात्तर्हि भूयिष्ठं वर्षति , वृष्टिं हि संतनोति , न वै वैश्वदेव उत्तरवेदिमुपवपन्ति , उपात्र वपन्ति , प्रजाताः प्रजाः प्रतिगृभ्णादिति , येयम् उत्तरा वेदिर् या अत्रीः प्रजास्तासां एषा योनिस्ता एतामनुप्रजायन्ते , येयं दक्षिणा वेदिर् या आद्याः प्रजास्तासां एषा योनि, स्ता एतामनुप्रजायन्ते , उभयीरेव प्रजाः प्रजनयत्यत्रीश्चाद्याश्च , अयं वाव हस्ता आसीन्नायम् , तद् येयं दक्षिणा वेदिस्तयेमं अविन्दन् , तस्मादेष एतस्य परिवेष्टा , कनीयान् हि , तस्मात् कनीयान् ज्यायांसं परिवेवेष्टि , समे प्राची भवतः , समौ हीमौ प्राञ्चौ हस्ता असंभिन्ने भवतः सर्वस्यांहसोऽवेष्ट्यै ,
यत् संभिन्द्युरनवेष्टमंहः स्यात् , एकस्यां पश्चात् संभिनत्ति  अनुसंतत्यै , उपेमां वपति , नेमां अन्वभ्यारोहयत् , क्षत्रं वा इन्द्रो , विण् मरुतो , नाना यजतः 
पापवसीयसस्य व्यावृत्त्यै , यदेवाध्वर्युः करोति तत् प्रतिप्रस्थाता करोति , तस्माद्यद् राजा करोति तद्विट् करोति , न वै वैश्वदेवे त्रिंशदाहुतयः सन्ति न साकमेधेषु , वरुणप्रघासेषु वाव त्रिंशदाहुतयो , वैराजो वै पुरुषो , दश हस्त्या अङ्गुलयो दश पाद्या दश प्राणा , यत्तर्ह्यवभृथमभ्यवयन्ति यजमानस्य निर्वरुणत्वाय , यद्वै यज्ञस्य स्वगाकृतिं न प्राप्नोति तद्वरुणो गृह्णाति , यन् निष्काषेणावभृथमभ्यवयन्ति , यदेवात्र वरुणस्य न्यक्तं तस्यैषा निरवत्तिर , नपेक्षमाणा आयन्ति वरुणस्यानन्ववायाय , परोगोष्ठं मार्जयन्ते , परोगोष्ठमेव वरुणं निरवदयन्ते , एधोऽस्येधिषीमहीति , निर्वरुणा एव भूत्वैधितुमुपयन्ति , समिदसि समेधिषीमही, ति 
समिद्ध्या एव ॥ 

1.10.14 अनुवाकः14   
प्रजाः सृष्ट्वांहोऽवयज्य सोऽकामयत ,  वृत्रं हन्यामिति , स एताभिर्देवताभिः सयुग् भूत्वा मरुद्भिर्विशाग्निनानीकेनोपप्लायत , स वृत्रमेत्य वृत्रं दृष्ट्वोरुस्कम्भगृहीतोऽनभिधृष्णुवन्नतिष्ठत् , तं मरुतोऽध्यैयन्त , तेऽत्यैषन् , तस्य यदा मर्मागच्छन्नथाचेष्टत् , सं वा एनं तदतपन् , तस्मात् सांतपना , अग्निना वा अनीकेनेन्द्रो वृत्रमहन् , तदनीकत्वायैवैषो , अथो अग्निर्वै देवानां सेनानी, स्तत् सेनोत्थापनीयमेवैतत् , इन्द्रो वै वृत्राय वज्रं उद्यमं नाशक्नोत् , स एतं मरुद्भ्यो भागं निरवपत् , तं वीर्याय समतपन् , तं तेन वीर्येणोदयच्छन् , सं वा एनं तदतपन् , तस्मात् सांतपना , मध्यंदिने चरुर् निरुप्य, स्तर्ह्युभा अन्तौ तपति, चरुः स्यात् , तं हि सर्वतस्तपति , देवा वै वृत्रस्य मर्म नाविन्दन् , तं मरुतः क्षुरपविना व्ययुः , सं वा एनं तदतपन् , तस्मात् सांतपनाः ॥ 

1.10.15 अनुवाकः15   
ते वै श्वो भूते वृत्रं हनिष्यन्ता उपावसन् , ते ऽब्रुवन् कस्य वाहेदं श्वो भविता कस्य वा पचतेति, त एतं ओदनं अपचन् , तेन पशूनचिकयु, स्तेऽविदुर्यतरान् वा इम उपावर्त्स्यन्ति त इदं भविष्यन्तीति, तेभ्यो वा एतेन प्रातिष्ठन् , तान् एतेनायच्छन् , तत् पशूनां वावैषा यति, स्ते वै श्वोविजयिनोऽवसन् , तेऽब्रुवन् कस्य वाहेदं श्वो भविता कस्य वा पचतेति ,त एतं ओदनं अपचन् , तेऽब्रुवन् , माहुतमशिष्मेति , तं मरुद्भ्यो गृहमेधेभ्योऽजुहवुः , पशवो वै मरुतो गृहमेधाः , पशुभ्यो वै ते तमजुहवु, स्ते वै संयत्ता आसन् , तेऽसुरा देवेभ्यः क्षुधं प्राहिण्वन् , तां देवाः प्रतिश्रुत्यैतं ओदनं अपचन् , सा देवेषु लोकमवित्त्वा  पुनरसुरान् प्राविशत् , ततो देवा अभवन् , परासुरा, स्तद्य एवं विद्वान् एतं ओदनं पचति भवत्यात्मना, परास्य भ्रातृव्यो भवति , अपि प्रतिवेशं पचेत् भ्रातृव्यायैव क्षुधं प्रहिणोति,  यद्वै चातुर्मास्यानां पाकयज्ञस्यैव तदेषां पशव्यं , पशव्यो गृहमेधो , न प्रयाजान् यजति नानुयाजान् , न सामिधेनीरन्वाह , आज्यभागौ यजति यज्ञतायै , अग्नये समवद्यति , अग्निर्वै समिष्टिर , ग्निः प्रतिष्ठितिः , समिष्ट्या एव प्रतिष्ठित्यै , इडामुपह्वयन्ते , पशवो वा इडा , पशव्यो गृहमेध, स्तस्मादिडामुपह्वयन्ते , निष्काषं निदधाति अनुसंतत्यै ॥ 

1.10.16 अनुवाकः16   
तेषां वा उभयेषामिन्द्रः प्रावसत् , ते देवा एतं इन्द्राय भागं न्यदधुर, स्माञ् श्वो निहितभागो वृणता, इति ऋषभमाह्वयन्ति , इन्द्रं वा एतं निह्वयन्ते , रुवथो वषट्कारो , अथो असुराणां वा एतद् ऋषभमत्याह्वयन्ति , अस्मान् प्रजनयादिति , सवत्सा गावो वसन्ति साकमेधत्वाय , यत्स्त्र्यश्नाति साकमेधत्वाय, यत् स्त्री नाश्नीयादसाकमेधाः स्युर , थ यत् स्त्र्यश्नाति साकमेधत्वाय , निर्ऋतिर्वा एतद्यज्ञस्य गृह्णाति यत् स्त्र्यश्नाति, निर्ऋतिर् हि स्त्री, निर्ऋतिगृहीता वै दर्वि, स्तप्तं ह्यवचरति , एष खलु वै स्त्रिया हस्तो यद् दर्वि , यद् दर्व्या जुहोति निर्ऋतिगृहीतयैव निर्ऋतिं निरवदयते , स वै श्वो भूते वृत्रं हन्तुमुपप्लायत , तं मरुतः परिक्रीडन्त आसन् , तेऽस्याप्त्वा व्यनयन् , तेऽभ्यधर्षयन् , तस्मात् क्रीडय, स्ते वै संयत्ता आसन् , ते देवा असुराणां परं अन्तं न परापश्यन् , ते मरुतः क्रीडीन् क्रीडतो ऽपापश्यन् , तज् जितमनसो वा इम इति , तेभ्यो वा एतं भागं निरवपन् , ततो वा अजयन् , तज् जित्या एवैषो , असौ वा आदित्य इन्द्रो , रश्मयः क्रीडयः , साकं रश्मिभिः प्रचरति विजित्यै, देवा वै वृत्रं हतं न व्यजानन् , तं मरुतः क्रीडयोऽध्यक्रीडन् , तस्मात् क्रीडयो , अथैतानि पञ्च हवींषि संतत्यै , अथैष ऐन्द्राग्न , इन्द्राग्नी एवास्मै वज्रं अन्वबिभृतामि, न्द्राग्नी अस्मै वज्रं अभ्यवहताम, थैष ऐन्द्र , उद्धारं वा एतं इन्द्रा उदहरत, वृत्रं हत्वा तदुद्धार एवास्य , एष भाग एव , तस्माद् राजा संग्रामं जित्वोदाजं उदजते , अथैष वैश्वकर्मणः , विश्वानि मे कर्माणि कृतानि आसन्न् इति , विश्वकर्मा हि , सोऽभवद् वृत्रं हत्वा , अथैष आघार , आहुतीनां संतत्यै त्रिंशत्वाय ॥ 

1.10.17 अनुवाकः17   
प्रजाः सृष्ट्वांहोऽवयज्य वृत्रं हत्वा ते देवा अमृतत्वं एवाकामयन्त , स्वर्गो वै लोकोऽमृतत्वं , संवत्सरः स्वर्गो लोको , यद् द्वादशाहुतयो अमृतत्वं एव तेन स्पृणोति , आपद्वा एतत् संवत्सरम् , अति वा एतत् संवत्सरम् अक्रमीत् , यद् द्वादशाहुतयः संवत्सरमेव पुनरभिपर्यावर्तते , आपद्वा एतत् संवत्सरम् , सं वा एतत् संवत्सरम् अकृक्षत् , यत् षट्षट् संपादयति , षड् वा ऋतव , स्तान् वा एतत् संपादयति , तानपिपादयति , तानपिपद्यमानानन्वपिपद्यते , आपद्वा एतत् संवत्सरम् , पितरो वा ऋतव, स्तान् वा एतत् प्रजनयति , तान् प्रजायमानाननु प्रजायते , ततः प्रजायते , एतद्वा अस्य संवत्सरोऽभीष्टोऽभूदभीष्टा ऋतवो , अथ वा अस्य पितरोऽनभीष्टा , यदेष पितृयज्ञो तेनैवास्य पितरोऽभीष्टाः प्रीता भवन्ति , दक्षिणतो निरुप्यम् , दक्षिणा हि पितृणां , अथो आहुरुभयत एव निरुप्यम् , इति उभये हीज्यन्ते, तन् न सूर्क्ष्यं , दक्षिणत एव निरुप्यम् , दक्षिणा हि पितृणां , षट्कपालः पुरोडाशो भवति ,  षड् वा ऋतव, स्त एवास्यैतेनाभीष्टाः प्रीता भवन्ति , न वै धानाभिर्न मन्थेन यज्ञो , यदेष पुरोडाशस्तेन यज्ञो , अथैता धानाः, स्वधा वा एता अमुष्मिंल्लोके , अथो अपरिमिता वै संवत्सरस्य रात्रय, स्ता एवास्यैताभिरभीष्टाः प्रीता भवन्ति , न वै धानाभिर्न पुरोडाशेन पितृयज्ञो , यदेष मन्थस्तेन पितृयज्ञो , अभिवान्याया गोर्दुग्धे स्यात् , सा हि पितृणां , नेदिष्ठं दक्षिणासीना उपमन्थति , दक्षिणा हि पितृणामे, कयोपमन्थति , एका हि पितृणां, इक्षुशलाकयोपमन्थति, सा हि पितृणां , न प्राच्युद्धत्या , पितृयज्ञो हि , न दक्षिणा , यज्ञो हि , उभे दिशा अन्तरोद्धन्ति , उभये हीज्यन्ते , उपमूलं बर्हिर्दाति , तेन पितृणां , यदृतेमूलं , तेन देवानां, उभये हीज्यन्ते , परिश्रयन्ति , अन्तर्हिता वा अमुष्मादादित्यात् पितरो , अथो अन्तर्हिता हि देवेभ्यश्च मनुष्येभ्यश्च पितर, स्तस्मात् परिश्रयन्ति, समन्तं, बर्हिः परिस्तृणाति , समन्तं हीम ऋतवः परिविष्टा , अथो समन्तान्मा पितरोऽभिसमागछानि, इति अमुष्मिन्वै पूर्वस्मिन्न् इतरा देवता इज्यन्ते , यत्तत्र जुहुयादाहुतीः संसृजेत् , समदं कुर्यात् , गार्हपत्ये शृतं कुर्वन्ति यज्ञतायै , ओदनपचनादग्निमाहरन्ति , तत् स्विन्नान्यता आहरन्ति ॥ 

1.10.18 अनुवाकः18   
उशन्तस्त्वा हवामह उशन्तः समिधीमहि । उशन्नुशत आवह पितॄन् हविषे अत्तवे ॥ 
इत्यन्वाह , उशन्तो हि पितरो, अनुष्टुभमन्वाह , अन्तो वा अनुष्टुप् , अन्तः पितर, स्तस्मादनुष्टुभमन्वाह , एकामन्वाह , एकलोका हि पितरस्त्रि, रन्वाह, तृतीये हि लोके पितरो , यदेकामन्वाह तेन पितृणां , यत् त्रिस्तेन देवानां, उभये हीज्यन्ते , न होतारं वृणीते नार्षेयम् , मृत्योरेवैना उत्सृजति , अपबर्हिषः प्रयाजान् यजति , प्रजा वै बर्हिः ,  प्रजा एव मृत्योरुत्सृजति , संव्ययते वै मनुष्येभ्यः करिष्यन् , दक्षिणतो देवेभ्या उपव्ययते , अथात्र प्राचीनावीतेन  भव्यं व्यावृत्त्यै , दक्षिणतोऽवदायोदङ्ङ् अतिक्रम्य दक्षिणा तिष्ठन् जुहोति , दक्षिणा हि पितृणां , सोमं अग्रे यजति,  सोमो वै पितृणां देवता , पितृदेवत्यः सोमो , यत् सोमं पितृमन्तं यजति सोमपांस्तत् पितॄन् यजति , यद् बर्हिषदो  यज्वनस्तत् , यदग्निष्वात्तान् गृहमेधिनस्तत् , यदग्निं कव्यवाहनं , द्वे वा अग्नेस्तन्वौ , हव्यवाहन्या देवेभ्यो हव्यं वहति कव्यवाहन्या पितृभ्यः, समिष्ट्या एव प्रतिष्ठित्यै , द्वे वै देवानां याज्यानुवाक्ये , प्राण्यया यच्छति , गमयत्यन्यया , अथात्र तिस्रः कार्याः , परे हि देवेभ्यः पितर, स्तद्यैषा तृतीयात्येवैतया प्रादात् , पञ्च कृत्वोऽवद्यति , पाङ्क्तो यज्ञो , यावान् एव यज्ञस्तमालब्धः ॥ स्वधा नमः ॥ इति वषट्करोति , स्वधाकारः पितृणां , नमस्कारो देवानां,  उभये हीज्यन्ते , स्रक्तिषु निदधाति , देवान् वै पितॄन्मनुष्या अनुप्रपिबन्ते , देवान् एव पितॄनयाट् , त्रिर् निदधाति , त्रीन् हीदं पुरुषानभि स्म,  त्रीन् परानन्वाचष्टे , त्रयो हि परे पिता पुत्रः पौत्रो अनुसंतत्यै , सर्वासु स्रक्तिषु निदधाति, सर्वासु हि दिक्षु पितरः , सर्वा एवैनं दिशो गमयति , नामुष्यां निदधाति , यदमुष्यां निदध्यान् मृत्युनैनाः परिवेशयेत् , तामेवानूद्यन्ति , अथ यत्तस्यां निमार्ष्टि तामेव तेन प्रीणाति ॥ 

1.10.19 अनुवाकः19   
अत्र पितरो मादयध्वमि, त्युक्त्वा परायन्ति , त आहवनीयम् उपतिष्ठन्ते सुसंदृशं त्वा वयमि, त्या तमितोस्तिष्ठन्ति , 
अग्निमेवोपद्रष्टारं कृत्वान्तं प्राणस्य गच्छन्ति , अमीमदन्त पितरा, इत्य् उक्त्वा प्रपद्यन्ते , त ऊर्णां दशां वा न्यस्यन्ति , यदेवात्र निगच्छन्ति तस्यैषा निरवत्तिः , परेतन पितरः सोम्यासा, इत्याह , अनुषक्ता वा एतान् पितरः स्युर् व्यावृत्त्यै , समन्तमपः परिषिञ्चन् पर्येति , मार्जनं एवैषाम् , तदपरिषिञ्चन् पुनः पर्येति , अमुं वा एते लोकं निगच्छन्ति ये पितृयज्ञेन चरन्ति , प्रजापतिस्त्वेवैनांस्तता उन्नेतुमर्हन्ति , यत् प्राजापत्याम् ऋचं अन्वाह प्रजापतिरेवैनांस्तता उन्नयति , अथ यदपरिषिञ्चन् पुनः पर्येति , अमुं वा एतं लोकं पुनरुपावर्तन्ते, पितॄन् वा एतद्यज्ञोऽगन् , पाङ्क्तो यज्ञो , यत् पङ्क्त्या पुनरायन्ति सहैव यज्ञेनायन्ति ,मनस्वतीभिरायन्ति , मन एव पुनरुपह्वयन्ते ॥ 

1.10.20 अनुवाकः20   
एतद्वा अस्य संवत्सरोऽभीष्टोऽभूदभीष्टा ऋतवो , अथ वा अस्य रुद्रा अनभीष्टा , यदेते त्र्यम्बकास्तेनैवास्य रुद्रा अभीष्टाः प्रीता भवन्ति , एककपाला भवन्ति , न वै पुरुषः कपालइराप्य , एकधैवैनं आप्नोति , अथो एका वा इयम् , अस्यां एव प्रतितिष्ठति , अभिघार्या३ नाभिघार्या३, इति मीमांसन्ते , यदभिघारयेद् रुद्रायास्य पशूनपिदध्यात् , तन् न सूर्क्ष्यं , अभिघार्या एव , न हि हविरनभिघृतमस्ति , एकोल्मुकं हरन्ति , एकोल्मुकं हि रुद्राणां , धूपायद्धरन्ति , धूपायद्धि रुद्राणामे, तां दिशँ हरन्ति , एषा हि रुद्राणां दिक् , पराचीनं हरन्ति , पराञ्चं एव रुद्रं हरन्ति , आखुं ते रुद्र पशुं करोमीत्याखुकिरा एकमुपवपति , पशुभ्यस्तेन निरवदयते , तस्मात्तान् पशुपतिर्घातुक , श्चतुष्पथे याजयेत् , चतुष्पथे वै रुद्राणां गृहा , गृहेष्वेव रुद्रं निरवदयते , एष ते रुद्र भागस्तं जुषस्व सह स्वस्राम्बिकया स्वाहेति , शरद्वै रुद्रस्य योनिः स्वसांबिका , एतां वा एषोऽन्वभ्यवचरति ,  तस्माच् शरदि भूयिष्ठं हन्ति , तयैवैनं सह निरवदयते , मध्यमपर्णेन जुहोति , तद्ध्यरक्षोहतं आरण्येन जुहोति , अरण्य एव रुद्रं निरवदयते , यत्पात्रेण जुहुयाद् रुद्रं प्रजास्व् अन्ववनयेत् , तस्मादारण्येन जुहोति , अवांब रुद्रमदिमहीति , अनृणा एवाभूवन् , भेषजं गवे अश्वाय पुरुषाय भेषजं इति , अनृणा एव भूत्वा भेषजमक्रत, 
त्र्यम्बकं यजामहा इति परियन्ति , तत्रापि पतिकामा पर्येति , पतिवेदनं एवास्या, स्तत्तान् ऊर्ध्वान् उदस्य प्रतिलभन्ते , भगमेव प्रतिलभन्ते , तान् यजमानाय समावपन्ति , भगमेवास्मै समावपन्ति , या पतिकामा स्यात्तस्यै समावपेयु , र्भगमेवास्यै समावपन्ति, तान् मूते कृत्वा वृक्ष आसञ्चति ॥ रुद्रैष ते भागो, तेनावसेन परो मूजवतोऽतीहि पिनाकहस्तः कृत्तिवासा अवततधन्वा ॥ इति गिरिर्वै रुद्रस्य योनिः , अतो वा एषोऽन्वभ्यवचारं प्रजाः शमायते , स्वेनैवैनं भागधेयेन स्वं योनिं गमयति , अनपेक्षमाणा आयन्ति रुद्रस्यानन्ववायाय, परोगोष्ठं मार्जयन्ते 
परोगोष्ठमेव रुद्रं निरवदयन्ते , अम्बी वै स्त्री भगनाम्नी , तस्मात् त्र्यम्बका , यस्य वै हविरप्रतिष्ठितमप्रतिष्ठितः सो , अप्रतिष्ठिता अस्य त्र्यम्बका , आदित्यं घृते चरुं निर्वपेत् पुनरेत्य गृहेषु , इयं वा अदितिरि , यं प्रतिष्ठा , यदादित्योऽस्यां एव प्रतितिष्ठति ॥ 
इति प्रथमकाण्डे चातुर्मास्यानि नाम दशमः प्रपाठकः।।


1.11.1 अनुवाकः1   
देव सवितः प्रसुव यज्ञं प्रसुव यज्ञपतिं भगाय । 
दिव्यो गन्धर्वः केतपूः केतं पुनातु वाचस्पतिर्वाचमद्य स्वदातु नः ॥ 
वाजस्य नु प्रसवे मातरं महीमदितिं नाम वचसा करामहे । 
विश्वं ह्यस्यां भुवनं आविवेश तस्यां देवः सविता धर्मं साविषत् ॥ 
अप्स्वन्तरमृतमप्सु  भेषजमपाम् उत प्रशस्तिषु । 
अश्वा भवत वाजिनः ॥ 
वायुर्वा त्वा मनुर्वा त्वा गन्धर्वाः सप्तविंशतिः । 
ते अग्रे अश्वमयुञ्जंस्ते अस्मिन् जवं आदधुः ॥ 
अपां नपादाशुहेमन् य ऊर्मिः प्रतूर्तिः ककुभ्वान् वाजसाः । 
तेन वाजं सेषं ॥ 
देवस्य सवितुः प्रसवे सत्यसवसो वर्षिष्ठं नाकं रुहेयम् ॥ 
देवस्य वयं सवितुः प्रसवे सत्यसवनस्य बृहस्पतेर्वाजिनो वाजजितो वाजं जेष्म ॥ 

1.11.2 अनुवाकः2   
वाजं वाजिनो जयताध्वानं स्कभ्नुवन्तो योजना मिमानाः ॥ 
काष्ठां गच्छत ॥ 
शं नो भवन्तु वाजिनो हवेषु देवताता मितद्रवः स्वर्काः । 
जम्भयन्तोऽहिं वृकं रक्षांसि सनेम्यस्मद् युयवन्नमीवाः ॥ 
वाजेवाजेऽवत वाजिनो नो धनेषु विप्रा अमृता ऋतज्ञाः । 
अस्य मध्वः पिबत मादयध्वं तृप्ता यात पथिभिर्देवयानैः ॥ 
ते नो अर्वन्तो हवनश्रुतो हवं विश्वे शृण्वन्तु वाजिनो मितद्रवः । 
सहस्रसा मेधसाता सनिष्यवो महो ये धना समिथषु जभ्रिरे ॥ 
एष स्य वाजि क्षिपणिं तुरण्यति ग्रीवायां बद्धो अपिपक्ष आसन् । 
क्रतुं दधिक्रामनु संसनिष्यदत् पथां अङ्कांस्यन्व् आपनीफणत् ॥ 
उत स्मास्य द्रवतस्तुरण्यतः पर्णं न वेरनु वाति प्रगर्धिनः । 
श्येनस्येव द्रवतो अङ्कसं परि दधिक्राव्णः सहोर्जा तरित्रतः ॥ 

1.11.3 अनुवाकः3   
आ मा वाजस्य प्रसवो जगम्यादा मा द्यावापृथिवी विश्वशंभूः । 
आ मा गन्त पितरो विश्वरूपा आ मा सोमो अमृतत्वेन गम्यात् ॥ 
इन्द्राय वाचं वदते, न्द्राय वाचं संवदत , इन्द्रं वाजं जापयत , इन्द्र वाजं जय, इयं वः सा सत्या संवागभूद्याम् इन्द्रेण समदध्व,मजीजपत वनस्पतया , इन्द्राय वाचं विमुच्यध्वं , वाजिनौ वाजजितौ वाजं जित्वा बृहस्पतेर्भागं अवजिघ्रतं , वाजिनौ वाजजितौ वाजं जित्वा बृहस्पतेर्भागे निमृज्येथां , स्वो रोहावेहि स्वो रोहावेहि स्वो रोहावा , आयुर्यज्ञेन कल्पते , प्राणो यज्ञेन कल्पते , चक्षुर्यज्ञेन कल्पते , श्रोत्रं यज्ञेन कल्पते , मनो यज्ञेन कल्पते , वाग् यज्ञेन कल्पते , ब्रह्मा यज्ञेन कल्पते , पृष्ठं यज्ञेन कल्पते , स्वर्यज्ञेन कल्पते , यज्ञो यज्ञेन कल्पते , वाजाय स्वाहा , प्रसवाय स्वाहा , अपिजाय स्वाहा , क्रतवे स्वाहा , अहर्पतये स्वाहा , वाक्पतये स्वाहा,  
वसवे स्वाहा , स्वर्मूर्धा वैयशनो  व्यश्यन्न् आन्त्योऽन्त्यो भौवनो , भुवनस्य पतयेऽधिपतये स्वाहा , अन्नाय त्वा , वाजाय त्वा , वाजजित्यायै त्वा , इषे त्वा , ऊर्जे त्वा , रय्यै त्वा , पोषाय त्वा , स्वर्देवा अगाम , अमृता अभूम , प्रजापतेः प्रजा अभूम ॥ 

1.11.4 अनुवाकः4   
अग्ने अछा वदेह नः प्रत्यङ् नः सुमना भव । 
प्र नो यच्छ विशस्पते धनदा असि नस्त्वं ॥ 
प्र नो यच्छत्वर्यमा प्र भगः प्र बृहस्पतिः । 
प्र देवाः प्रोत सूनृता प्र वाग् देवी ददातु नः ॥ 
अर्यमणं बृहस्पतिम् इन्द्रं दानाय चोदय । 
वाचं विष्णुं सरस्वतीं सवितारं च वाजिनं ॥ 
सोमं राजानं वरुणमग्निमन्वारभामहे । 
आदित्यान् विष्णुं सूर्यं ब्रह्माणं च बृहस्पतिम् ॥ 
इन्द्रवायू सुसंदृशा सुहवेह हवामहे । 
यथा नः सर्वा इज्जनः संगमे सुमना असत् ॥ 
वाजस्येमं प्रसवः सुषुवे ऽग्रे सोमं राजानं ओषधीष्वप्सु । 
स विराजं पर्येतु प्रजानन् प्रजां पुष्टिं वर्धयमानो अस्मे ॥ 
वाजस्येमां प्रसवः शिश्रिये दिवं स ओषधीः समनक्तु घृतेन । 
ता अस्मभ्यं मधुमतीर्भवन्तु वयं राष्ट्रे जागृयामा पुरोहिताः 
वाजस्येदं प्रसव आबभूवेमा च विश्वा भुवनानि सर्वतः । 
अदित्सन्तं दापयतु प्रजानन् रयिं च नः सर्ववीरं नियच्छतु ॥ 
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां सरस्वत्या वाचा यन्तुर् यन्त्रेण बृहस्पतिं साम्राज्यायाभिषिञ्चामि , इन्द्रं साम्राज्यायाभिषिञ्चामि , उपयामगृहीतोऽसि , दृषदं त्वा नृषदमायुषदमिन्द्राय जुष्टं गृह्णामि , एष ते योनिः , इन्द्राय त्वा , उपयामगृहीतोऽसि , पृथिवीषदं त्वान्तरिक्षसदं नाकसदमिन्द्राय जुष्टं गृह्णामि , एष ते योनिः , इन्द्राय त्वा , उपयामगृहीतोऽसि , अप्सुषदं त्वा घृतसदं भूतसदमिन्द्राय जुष्टं गृह्णामि , एष ते योनिः , इन्द्राय त्वा , उपयामगृहीतोऽसि , ग्रह विश्वजनीन नियन्तर्विप्रायाम ते ॥ 
यास्तिस्रः प्रथमजा दिव्यः कोशः समुक्षितः । 
तासां विशिश्नानामिषं ऊर्जं समग्रभम् ॥ 
इन्द्राय त्वा जुष्टं गृह्णामि , एष ते योनिः , इन्द्राय त्वा , उपयामगृहीतोऽसि ॥ 
अपां रसं उद्वयसं सूर्याञ् शुक्रं समाभृतम् । 
अपां रसस्य यो रसस्तं ते गृभ्णाम्य् उत्तमम् ॥ 
इन्द्राय त्वा जुष्टं गृह्णामि , एष ते योनिर् , इन्द्राय त्वा ॥ 
कुविदङ्ग यवमन्तो यवं चिद्यथा दान्त्यनुपूर्वं वियूय । 
इहेहैषां कृणुत भोजनानि ये बर्हिषा नम उक्तिं न जग्मुः ॥ 
उपयामगृहीतोऽसि , प्रजापतये त्वा जुष्टं गृह्णामि , एष ते योनिः , प्रजापतये त्वा ॥ 
अया विष्ठा , प्रजापतये त्वा ॥ 


1.11.5 अनुवाकः5   
देवा वै नाना यज्ञानपश्यन् , अथ वा एतं सर्वेऽपश्यन् , तस्मिन् वा अयतन्त , तस्मिन्न् आजिमयु, स्तं बृहस्पतिरुदजयत् , बृहस्पतिर्वै देवानां पुरोहितो , यद्वै पुरोहितो ब्राह्मणं शृणोति , तद् राज्ञे,  तेनेन्द्रमयाजयत् , स स्वाराज्यमगच्छत् , स एष स्वाराज्यो यज्ञः , स्वाराज्यं गच्छति य एतेन यजते ,  यद् बृहस्पतिरुदजयत्तस्माद् ब्राह्मणो यजेत , यदिन्द्रमयाजयंस्तस्माद् राजन्यो , देवा वै नाना यज्ञानाहरन् , इमं अहमिमं त्वं इति , अथ वा एतं प्रजापतिर् आहरत् , तस्मिन् वा अपित्वमैच्छन्त , तेभ्यश्छन्दांस्युज्जितीः प्रायच्छत् , अथ वा एतेन प्रजापतिरयजत , स स्वाराज्यमगच्छत् , स एष स्वारज्यो यज्ञः , स्वाराज्यं गच्छति य एतेन यजते , अन्नं वै वाज, स्तद्य एवं विद्वानन्नमत्ति वाजयति ह वा एनं अन्नमद्यमानं , सोमो वै वाजपेय, स्तद्य एवं विद्वान् त्सोमं पिबति वाजं ह गच्छति , यावन्तो हि देवाः सोममपिबंस्ते वाजमगच्छन् , तस्मात्सर्वः सोमं पिपासति, वाजं ह गच्छति , वाग् घि वाजस्य प्रसवः , सा वै वाक् सृष्टा चतुर्धा व्यभवत् , एषु लोकेषु त्रीणि तुरीयाणि , पशुषु तुरीयम् , या पृथिव्यां साग्नौ सा रथन्तरे , यान्तरिक्षे सा वाते सा वामदेव्ये, या दिवि सा बृहति सा स्तनयित्नौ , अथ पशुषु , ततो या वागत्यरिच्यत तां ब्राह्मणे नि अदधु, स्तस्माद् ब्राह्मण उभयीं वाचं वदति यश्च वेद यश्च न , या बृहद्रथन्तरयोर्यज्ञादेनं तयागच्छति , या पशुषु तय ऋतेयज्ञं , तद्य एवं वेदाह वा एनं अप्रतिक्शातं गच्छति , यावती वाक् तां हि वेद , वाचा हि दीयते, वाचा प्रदीयते, यो गाथानाराशँसीभ्यां सनोति न तस्य प्रतिगृह्य, मनृतेन हि स तत्सनोति, न मत्तस्य, यदा हि तस्य मदो व्येत्यथ तं तत्तपति ॥ 

1.11.6 अनुवाकः6   
सप्तदश वा एते द्वया ग्रहाः प्राजापत्याः , सप्तदशः पुरुषः प्राजापत्य, श्चत्वार्यङ्गानि शिरोग्रीवमात्मा,  वाक् सप्तमी, दश प्राणा , अङ्गे'ङ्गे वै पुरुषस्य पाप्मोपश्लिष्टो , यद्व्यतिषजन् ग्रहान् गृह्णाति , अङ्गादङ्गाद् एवैनं पाप्मनो मुञ्चति , श्रीर्वै सोमः , पाप्मा सुरोपयामा , आगते काले प्राञ्चः सोमैरुत्क्रामन्ति,  
प्रत्यञ्चः सुरोपयामैः , पापमनैवैनं विपुनन्ति , तस्मादाहु, र्वाजपेययाज्येव पूत इति, पाप्मना ह्येनं विपुनन्ति, देव सवितः प्रसुव यज्ञं, प्रसुव यज्ञपतिं भगायेति, परुषि परुषि जुहोति , उत्सन्नयज्ञो वा एष , को ह तद् वेद यदेतस्य क्रियते यन् न , सर्वत्वायैव प्रसवाय , वाजस्य नु प्रसवे मातरं महीमि, ति रथं उपावहरति , 
इयं वा अदितिर , नयैवैनं प्रसूतं सवित्रा चोपावहरति वाजस्योज्जित्यै , अप्स्वन्तरमृतमप्सु भेषजं इत्यश्वान् त्स्नपयन्ति , अप्सुजा वा अश्वा , स्वादेवैनान्योनेर्जनयन्ति , वायुर्वा त्वा मनुर्वा त्वेति युनक्ति, न वा एतन्मनुष्या योक्तुमर्हन्ति , देवताभिरेवैनान् युनक्ति , अपां नपादाशुहेम, न्निति रराटानि प्रतिमार्ष्टि , पूर्वमेव यजुरुदितमनु वदति, दुन्दुभीन् निह्रादयन्ति , वाग् वा एषैकारण्यं प्राविशत् , तामेवोज्जयति , अथो या वनस्पतिषु वाक् तामेवावरुन्द्धे , सप्तदशः सर्वो भवति , प्रजापतिर्वै सप्तदशः , प्रजापतिमेवाप्नोति , उत्सन्नयज्ञो वा एष , संवत्सराद्वा अध्य् उत्सन्नयज्ञोऽवरुध्यते , संवत्सरादेवैनं अध्याप्त्वावरुन्द्धे ॥ 


1.11.7 अनुवाकः7   
देवस्य सवितुः प्रसवे सत्यसवसो वर्षिष्ठं नाकं रुहेयमिति ब्रह्मा रथचक्रं सर्पति , सवितृप्रसूत एव वज्रं सर्पति वाजस्योज्जित्यै , अथो प्रजापतिर्वै ब्रह्मा यज्ञस्य , प्रजापतिरेवैनं वज्रादधि प्रसुवति वाजस्योज्जित्यै , साम गायते , सत्यं वै साम , सत्येनैवोज्जयति , उज्जितिर्वाजयति , अन्नं वै वाजो , अन्नाद्यस्योज्जित्यै , देवस्य वयं सवितुः प्रसवे सत्यसवनस्य बृहस्पतेर्वाजिनो वाजजितो वाजं जेष्मेति रथमभ्यातिष्ठति , सवितॄप्रसूत एव रथमभ्यातिष्ठति वाजस्योज्जित्यै , वाजिनां ऋचोऽन्वाह वाजस्योज्जित्यै , आजिं धावन्ति वाजस्योज्जित्यै , अनुदिष्टै रथैर् धावन्ति , दक्षिणयैव स्वर्गं लोकं एति, यदनुदिष्टै रथैर् धावन्ति दक्षिणया वा एतद्यजमानः सह स्वर्गं लोकं एति , अथैष नैवारः सप्तदशशरावो , देवा ओषधीषु पक्वास्वाजिमयु, स्ता बृहस्पतिरुदजयत् , स एतान् निवारान् न्यवृणीत , तन् निवाराणां निवारत्वं , बृहस्पतिर्वै ता उदजयत् , तं एव भागिनं करोति अहिंसायै, तमधश्चात्वालं हरन्ति , इह वा असा आदित्य आसीत् , तं इतोऽध्यमुं लोकमहरन् 
तद्यतोऽध्यमुं लोकमहरन् यच् चात्वालेऽवदधति यजमानं एव स्वर्गं लोकं हरन्ति , आ मा वाजस्य प्रसवो जगम्यादि, ति रथेषु पुनरासृतेषु जुहोति, यमेव वाजमुदजैषुस्तमात्मन् धत्ते , अजीजपत वनस्पतया , इन्द्राय वाचं विमुच्यध्वमि, ति रथविमोचनीयं जुहोति , यजुषैव युज्यन्ते,  यजुषा विमुच्यन्ते, वाजिनौ वाजजितौ वाजं जित्वा बृहस्पतेर्भागं अवजिघ्रतमि, ति भागिना एवैना अक, र्वाजिनौ वाजजितौ वाजं जित्वा बृहस्पतेर्भागे निमृज्येथामि, ति सर्वान् एवैनान् प्रीणाति , अर्धवशां च सुरोपयामांश्च हरन्ति य आजिं धावन्ति , तेभ्यो यमेव वाजमुदजैषुस्तं परिक्रीणीते, मधुष्ठालं ब्रह्मणे , ब्रह्मण एव तेन परिक्रीणीते , ककुभो राजपुत्रः प्राश्नाति , वीर्यं वै ककुप् , वीर्यमेवात्मन् धत्ते ॥ 

1.11.8 अनुवाकः8   
स्वो रोहावेहि,  स्वो रोहावेहि, स्वो रोहावेति , स्वर्वा एतद् रोक्ष्यन् पत्न्या संवदते , अथो अन्वारंभो वा एष यज्ञस्य , पत्न्या सह स्वर्गे लोके भवतो , आयुर्यज्ञेन कल्पते,  प्राणो यज्ञेन कल्पता,  इति एतावान् वै पुरुषो , यावान् एव पुरुषस्तमाप्नोति , स सर्वो भूत्वा स्वर्गं लोकं एति, दर्भमयं वासो भवति 
पवित्रत्वाय , गौधूमं चषालं , प्राजापत्या वै गोधूमा,  अर्धं प्रत्यासामोषधीनां सहैवान्नाद्येनामुं लोकं एति , वाजाय स्वाहा प्रसवाय स्वाहेति , त्रयोदश वा एता आहुतय, स्त्रयोदश मासाः संवत्सरः , संवत्सरं वावास्मा एतदुपदधाति स्वर्गे लोके , तस्मिन्न् एव प्रतितिष्ठति , अन्नाय त्वा,  वाजाय त्वा, वाजजित्यायै त्वे,त्यूषपुटैरर्पयन्ति , प्राजापत्या वा ऊषाः,  श्वः श्वो भूयांसो भवन्ति , अन्नाद्येनैवैनं अर्पयन्ति , एति वा एषोऽस्माल्लोकाद् योऽमुं लोकं एति , यद् ऊषपुटैरर्पयन्ति तेनास्माल्लोकान् नैति , तेनास्मिंल्लोके धृतो , हिरण्यमभ्यवरोहति , तेजो वै हिरण्यम् , तेजस्येव प्रतितिष्ठति , बस्ताजिनं अभ्यवरोहति , पशवो वै बस्ताजिनं , पशुष्वेव प्रतितिष्ठति , अन्नस्यान्नस्य जुहोति वाजप्रसव्याभि , रन्नं वै वाजो , अन्नाद्यस्यावरुद्ध्यै , उभयं ग्राम्यं चारण्यं च जुहोति , उभयस्यान्नाद्यस्यावरुद्ध्यै , औदुम्बरेण स्रुवेण जुहोति , ऊर्ग् वा उदुम्बर , ऊर्जोऽवरुद्ध्यै , सप्तभिर्जुहोति , सप्त वै छन्दांसि , छन्दोभिरेवास्मा अन्नाद्यमवरुन्द्धे , अथ वाग् वै छन्दांसि वाचैवास्मा अन्नाद्यं प्रयच्छति ॥ 

1.11.9 अनुवाकः9   
अथैतेऽतिग्राह्या , यदेवादः परमन्नाद्यमनवरुद्धं तस्यैतेऽवरुद्ध्यै गृह्यन्ते , अथैते पशवा आलभ्यन्ते यज्ञक्रतूनामवरुद्ध्यै , यदाग्नेयो अग्निष्टोमं तेनावरुन्द्धे, यदैन्द्राग्न उक्थ्यं तेन , यदैन्द्रो वृष्णिः षोडशिनं तेन , यत् सारस्वती मेषी यदेवादः सप्तदशं स्तोत्रमनाप्तमनवरुद्धं तदेवैतयाप्नोति तदवरुन्द्धे , अथैषा वशा , देवाश्च वा असुराश्चास्पर्धन्त , नेमे देवा आसन् नेमेऽसुरा, स्ते देवा एतां वशामपश्यन् , तया लोकं द्वितीयमवृञ्जतासुरलोकं , यस्यावद्यति स देवलोको,  यस्य नावद्यति सोऽसुरलोक, स्तं लोकं एवैतया द्वितीयं यजमानो वृङ्क्ते भ्रातृव्यलोकं एव, सारस्वत्यन्येषामुत्तमा भवति, सारस्वत्यन्येषां प्रथमा , वाग् वै सरस्वती, वाचा यज्ञः संततो , वाचैव यज्ञं संतनोति , यद्वै यज्ञस्य विद्वान् न करोति यच् चाविद्वानन्तरेति तच्छिद्रम् , तद्वाचैव सरस्वत्या कल्पयति , अनिरुक्तः प्रातःसवः , प्रजापतिमेव तेनाप्नोति , वियोनिर्वै वाजपेयः प्राजापत्यः,  स निरुक्तसामा , यदनिरुक्तः प्रातःसवो तेन सयोनि रथन्तरं साम भवति आशीया, उज्जित्यै ,  अथो इयं वै रथन्तरम् , अस्यां एव सूयते , वाजवतीर्माध्यंदिने पवमाने भवन्ति , अन्नं वै वाजो , अन्नाद्यस्यावरुद्ध्यै , चित्रवतीरार्भवे पवमाने भवन्ति स्वर्गस्य लोकस्य समष्ट्यै , शिपिविष्टवतीषु स्तुवते , एषा वै प्रजापतेः पशुष्ठास्तनूर्यञ् शिपिविष्टं , तस्माञ् शिपिविष्टवतीषु स्तुवत , आष्ट्रादंष्ट्रम् उत्तमं उक्थानां भवति , उत्तरे एव स्तोत्रे अभिसंतनोति , यद्वै यज्ञस्यातिरिच्यतेऽमुं तं लोकमभ्यतिरिच्यते , बृहत् त्वेवामुं लोकमाप्तुमर्हति , इन्द्रियं वै वीर्यं बृहद् , यद् बृहता स्तुवते , इन्द्रिये वा एतद्वीर्ये ततो यज्ञस्य यजमानः प्रतितिष्ठति ॥ 

1.11.10 अनुवाकः10   
अग्निरेकाक्षरां उदजयद, श्विनौ द्व्यक्षरां विष्णुस्त्र्यक्षरां , सोमश्चतुरक्षरां,  सविता पञ्चाक्षरां, पूषा षडक्षरां, मरुतः सप्ताक्षरां, बृहस्पतिरष्टाक्षरां, मित्रो नवाक्षरां, वरुणो दशाक्षरा, मिन्द्रा एकादशाक्षरां, विश्वे देवा द्वादशाक्षरां, वसवो त्रयोदशाक्षरां, रुद्राश्चतुर्दशाक्षरा, मादित्याः पञ्चदशाक्षरामदितिः षोडशाक्षरां, प्रजापतिः सप्तदशो , अग्निरेकाक्षरया वाचं उदजयदश्विनौ द्व्यक्षरया प्राणापाना उदजयतां, विष्णुस्त्र्यक्षरया त्रीणिमांल्लोकान् उदजयत्, सोमश्चतुरक्षरया चतुष्पदः पशून् उदजयत्सविता पञ्चाक्षरया पञ्च दिशा उदजयत्, पूषा षडक्षरया षड् ऋतून् उदजय, न्मरुतः सप्ताक्षरया सप्तपदां शक्वरीम् उदजयन् , बृहस्पतिरष्टाक्षरयाष्टौ दिशा उदजय, च्चतस्रो दिशश्चतस्रोऽकुशलीर् मित्रो नवाक्षरया नव प्राणान् उदजयद्, वरुणो दशाक्षरया विराजं उदजय, दिन्द्रा एकादशाक्षरया त्रिष्टुभम् उदजयद्विश्वे देवा द्वादशाक्षरया जगतीम् उदजयन्वसवस्त्रयोदशाक्षरया त्रयोदशं मासं उदजयन्, रुद्राश्चतुर्दशाक्षरया चतुर्दशं मासं उदजयन्नादित्याः पञ्चदशाक्षरया पञ्चदशं मासं उदजयन्नदितिः षोडशाक्षरया षोडशं मासं उदजयत्, प्रजापतिः सप्तदशो , अग्निरेकाक्षरयोदजयन्माम् इमां पृथिवी, मश्विनौ द्व्यक्षरया प्रमामन्तरिक्षं, विष्णुस्त्र्यक्षरया प्रतिमां स्वर्गं लोकं, सोमश्चतुरक्षरयाश्रीवीर्नक्षत्राणि, सविता पञ्चाक्षरयाक्षरपङ्क्तिम् उदजयद्, या ह्यक्षरपङ्क्तिः सा पङ्क्ति, श्चतुर्धा ह्येतस्याः पञ्च पञ्चाक्षराणि, पूषा षडक्षरया गायत्रीम् उदजयच्चतुर्धा ह्येतस्याः षट् षडक्षराणि, मरुतः सप्ताक्षरयोष्णिहं उदजयंश् चतुर्धा ह्येतस्याः सप्त सप्ताक्षराणि, बृहस्पतिरष्टाक्षरयानुष्टुभम् उदजयच्चतुर्धा ह्येतस्या अष्टा अष्टा  अक्षराणि मित्रो नवाक्षरया बृहतीम् उदजयच्चतुर्धा ह्येतस्या नव नवाक्षराणि, वरुणो दशाक्षरया विराजं उदजयच्चतुर्धा ह्येतस्या दश दशाक्षराणी, न्द्रा एकादशाक्षरया त्रैष्टुभम् उदजयच्चतुर्धा ह्येतस्य एकादशैकादशाक्षराणि, विश्वे देवा द्वादशाक्षरया जगतीम् उदजयंश्, चतुर्धा ह्येतस्या द्वादश द्वादशाक्षराणि, वसवो त्रयोदशाक्षरया त्रयोदशं मासं उदजयन्, रुद्राश्चतुर्दशाक्षरया चतुर्दशं मासं उदजयन्नादित्याः पञ्चदशाक्षरया पञ्चदशं मासं उदजय, न्नदितिः षोडशाक्षरया षोडशं मासं उदजयत् , प्रजापतिः सप्तदशो , अग्नया एकाक्षरया छन्दसे स्वाहाश्विभ्यां द्व्यक्षराय छन्दसे स्वाहा,  विष्णवे त्र्यक्षराय छन्दसे स्वाहा, सोमाय चतुरक्षराय छन्दसे स्वाहा, सवित्रे पञ्चाक्षराय छन्दसे स्वाहा, पूष्णे षडक्षराय छन्दसे स्वाहा, मरुद्भ्यः सप्ताक्षराय छन्दसे स्वाहा, बृहस्पतयेऽष्टाक्षराय छन्दसे स्वाहा, मित्राय नवाक्षराय छन्दसे स्वाहा, वरुणाय दशाक्षराय छन्दसे स्वाहे, न्द्रायैकादशाक्षराय छन्दसे स्वाहा, विश्वेभ्यो देवेभ्यो द्वादशाक्षराय छन्दसे स्वाहा, वसुभ्यो त्रयोदशाक्षराय छन्दसे स्वाहा, रुद्रेभ्यश्चतुर्दशाक्षराय छन्दसे स्वाहा,ऽदित्येभ्यः पञ्चदशाक्षराय छन्दसे स्वाहा ऽदित्यै षोडशाक्षराय छन्दसे स्वाहा प्रजापतिः सप्तदशः ॥
इति प्रथमकाण्डे वाजपेयाभिधान एकादशः प्रपाठकः।।
इति प्रथमकाण्डं समाप्तम्।। 
काण्डं २
काम्या इष्टयः
2.1.1 अनुवाकः1  
ऐन्द्राग्नमेकादशकपालं निवर्पेद्यस्य सजाता वीयायु , रोजो वै वीर्यमिन्द्राग्नी, ओजसैवैनान् वीर्येण पुनरुपास्यते , ऐन्द्राग्नमेकादशकपालं निवर्पेद् भ्रातृव्यवा,नोजो  वै वीर्यमिन्द्राग्नी, ओजसैवैनान् वीर्येणाभिभवति , ऐन्द्राग्नमेकादशकपालं निर्वपेत् प्रजाकामो योऽलं प्रजायै सन् प्रजां न विन्देत, प्रजापतेर्वा इन्द्राग्नी प्रजामपागूहताम् , ता एतेन भागधेयेनोपाधावत् , ता अस्मै प्रजां पुनरदत्तां, इन्द्राग्नी खलु वा एतस्य प्रजामुपगूहतो योऽलं प्रजायै सन् प्रजां न विन्दते , ता एव भागधेयेनोपासरत् , ता अस्मै प्रजां पुनर्दत्तो , विन्दद्वती याज्यानुवाक्ये भवतो वित्त्या एव , ऐन्द्राग्नमेकादशकपालं निर्वपेत् संग्राममभिप्रयान् , ओजो वै वीर्यमिन्द्राग्नी , ओजसैवैनं वीर्येणाभिप्रयाति , ऐन्द्राग्नमेकादशकपालं निर्वपेत् संग्रामं संयत्य , ओजो वै वीर्यमिन्द्राग्नी , ओजसैवैनं वीर्येण जयति , स यदा संग्रामं जयेदथैन्द्राग्नमेकादशकपालं निवर्पेत् , ओजसा वा एष वीर्येण व्यृध्यते यः संग्रामं जयति , ओजो वीर्यमिन्द्राग्नी , ओजसैवैनं वीर्येण समर्धयत ,
ऐन्द्राग्नमेकादशकपालं निवर्पेत् पौष्णँ चरुं जनतामभिप्रयान् , ओजो वै वीर्यमिन्द्राग्नी , ओजसैवैनां वीर्येणाभिप्रयाति , पूषा वीर्यस्यानुप्रदाता , सोऽस्मै वीर्यमनुप्रयच्छति , ऐन्द्राग्नमेकादशकपालं निर्वपेत् पौष्णँ चरुं क्षेत्रस्य पतये चरुं क्षेत्रं अध्यवस्यन् , ओजो वै वीर्यमिन्द्राग्नी , ओजसैवास्मै वीर्येण लोकं विन्दतः , पूषा वीर्यस्यानुप्रदाता , सोऽस्मै वीर्यमनुप्रयच्छति , इयं क्षेत्रस्य पत्नी , अस्यां एव प्रतितिष्ठति ॥

2.1.2 अनुवाकः2  
अग्नये वैश्वानराय द्वादशकपालं निवर्पेत् कामाय , संवत्सरो वा अग्निर्वैश्वानरः , संवत्सरे काम आप्यते , संवत्सरमेवापत् , सोऽस्मै कामं आप्नोति यत्कामो भवति , अग्नये वैश्वानराय द्वादशकपालं निर्वपेत्समान्तमभिध्रोक्ष्यन् , संवत्सरो वा अग्निर्वैश्वानरः , संवत्सराय समम्यते , संवत्सरमेवाप्त्वा वरुणं काममभिद्रुह्यति , अग्नये वैश्वानराय द्वादशकपालं निर्वपेत् सनिं प्रैष्यन् , संवत्सरो वा अग्निर्वैश्वानरः , संवत्सराय प्रतिगृह्यते, संवत्सरमेवाप्त्वा सातां सनिं वनुते , स यदा वन्वीताथाग्नये वैश्वानराय द्वादशकपालं निर्वपेत् , संवत्सरो वा अग्निर्वैश्वानरः, संवत्सरमेष प्रयुङ्क्ते, संवत्सर एतस्मै वनुते, तं एव भागिनं अक,  स्तं व्यमौक् , यं द्विष्यात्तस्मै दक्षिणां दद्यात् , पाशेन वा एष चरति , तं एवास्मिन् प्रतिमुञ्चति , एकहायनो गौर्दक्षिणा, स हि संवत्सरस्य प्रतिमा , अग्नये वैश्वानराय द्वादशकपालं निर्वपेदनन्नमत्स्यन् , संवत्सरो वा अग्निर्वैश्वानरः , संवत्सरायैवैनदप्यधात् , स यदानन्नमद्यादथाग्नये वैश्वानराय द्वादशकपालं निर्वपेत् , यदेवादोऽनन्नमत्ति तदस्मै संवत्सरः स्वदयति , स्वदितं एवात्ति, सीसं दक्षिणा कृष्णं वा वासो , अनन्नं वै सीसं अनन्नं कृष्णं , अनन्नेनैवानन्नमपहत्यान्नाद्यमात्मन् धत्ते , अग्नये वैश्वानराय द्वादशकपालं निर्वपेत् संग्राममभिप्रयान् , संवत्सरो वा अग्निर्वैश्वानरः , संवत्सरेणैवैनं अभिप्रयाति , अग्नये वैश्वानराय द्वादशकपालं निर्वपेत् संग्रामं संयत्य , यतरो वै संगृभाणयोरायतनवत्तरो भवति स जयति , इयं वा अग्निर्वैश्वानर , इमां एवायतनं अकृत , अस्यां पराक्रंस्त , जयति संग्रामं , स यदा संग्रामं जयेदथाग्नये वैश्वानराय द्वादशकपालं निर्वपेत् , संवत्सरो वा अग्निर्वैश्वानरः , संवत्सरमेष प्रयुङ्क्ते , संवत्सर एतस्मै जयति , तं एव भागिनं अक , स्तं व्यमौक् , अग्नये वैश्वानराय द्वादशकपालं निर्वपेद्यः कामयेत , अनेन राज्ञेमान् यवान् व्रीहीन् वादधीयेति, संवत्सरो वा अग्निर्वैश्वानरः , संवत्सरोऽन्नाद्यस्य प्रदाता , तं एव भागधेयेनोपासरत् सोऽस्मा अन्नाद्यं प्रयच्छति , अग्नये वैश्वानराय द्वादशकपालं निर्वपेद्वारुणं यवमयम् चरुम् आमयाविनं याजयेत् , वरुणगृहीतो वा एष य आमयावी, वरुणादेवैनं तेन मुञ्चति , असौ वा आदित्योऽग्निर्वैश्वानरो , अमुना वा एनं एतं निगृहीतं वरुणो गृह्णाति, तत एनं मुक्त्वा यावान् एवास्यात्मा तं वरुणान् मुञ्चति, वारुणं चरुं निर्वपेद्यवमयमीयन्त, मग्नये वैश्वानराय द्वादशकपालं भूतिकामं याजयेत् , वरुणगृहीतो वा एष यो भूतिकामो , वरुणादेवैनं तेन मुञ्चति , इयांश्चरुर्भवति , एतावान् वा आत्मा, यावान् एवास्यात्मा तं वरुणात् मुक्त्वा , असौ वा आदित्योऽग्निर्वैश्वानरो , अमुं एनं अन्वारम्भयति , अमुष्यैनं आदित्यस्य मात्रां गमयति ॥

2.1.3 अनुवाकः3  
अग्नये जातवेदसेऽष्टाकपालं निर्वपेद् दधिक्राव्णा एकादशकपालं अग्नये वैश्वानराय द्वादशकपालं यः सर्ववेदसी प्रथमां इष्टिमालभेत , अग्निर्वा एतस्य तद् वेद यत्रास्येष्टं यत्र सुकृतं, अग्निरेवास्मै तद्विन्दति , अमेध्यो वा एष यः सर्वं ददाति, तद् दधिक्रावैवैनं मेध्यं करोति , संवत्सरो वा अग्निर्वैश्वानरः, संवत्सरो वा एतस्य तद् वेद यत्रास्येष्टं यत्र सुकृतं , संवत्सर एवास्मै तद्विन्दति , अग्नये सुरभिमतेऽष्टाकपालं निर्वपेत् , अभिशस्यमानं याजयेत् , रथप्रोतं वै दार्भ्यमभ्यशँसन् , 
तं कौलकावती अब्रूतां , तथा त्वा याजयिष्यावो यथा तेऽन्नमत्स्यन्ति, यत्र ग्राम्यस्य पशोर् नोपशृणवस्तद् गच्छ, यस्त्वा कश्चोपायत् तूष्णीमेवास्वेति , तं ह स्म वै व्याघ्रा उपघ्रायं तूष्णीमेवापक्रामन्ति, तौ वै तत्रैव श्वो भूते यज्ञायुधैरन्वेत्याग्निं मथित्वाग्नये सुरभिमतेऽष्टाकपालं निरवपताम् , ततो वा एनं न पर्यवृञ्जन् , यमभिशंसेयुस्तमेतया याजयेत् , दुरभि वा एतमारद्यमभिशंसन्ति , एषा वा अग्नेर् भेषजा तनूर्यत् सुरभि , र्भेषजं एवास्मा अकः , सुरभिमेनं अकः , शमयत्येव , अग्नये पवमानायाष्टाकपालं निर्वपेद् दधिक्राव्णा एकादशकपालं अग्नये वैश्वानराय द्वादशकपालं पुनरेत्य गृहेषु , पवमान एवैनं पुनात्य, ग्निर् निष्टपति ,
अपूतो वा एष यमभिशंसन्ति , नैनं दधिक्रावा चन पावयांक्रियादि, ति खलु वा आहु, स्तद् दधिक्रावैवैनं पावयति, संवत्सरो वा अग्निर्वैश्वानरः, संवत्सर एवैनं स्वदयति , आग्नेयमष्टाकपालं निर्वपेदग्नीषोमीयमेकादशकपालं द्यावापृथिवीयं द्विकपालं यः संग्रामं जिगीषेन् नृज्यायं वा जिज्यासेत् , ऋद्ध्या एवाग्नेयो , अग्नीषोमाभ्यां वै वीर्येणेन्द्रो वृत्रमहन् , वृत्रं खलु वा एष हन्ति यः संग्रामं जयति नृज्यायं वा जिनाति , तद्वार्त्रघ्नं एवैतत् , इन्द्रो वै वृत्राय वज्रं उदयच्छत् , तं द्यावापृथिवी नान्वमन्येताम् , तं एतेन भागधेयेनान्वमन्येताम् , यद् द्यावापृथिवीयो  वज्रस्यानुमत्यै , अथो अनुमतवज्रोऽसदिति , स यदा संग्रामं जयेन् नृज्यायं वा जिनीयादथाग्नेयमष्टाकपालं निर्वपेदैन्द्राग्नमेकादशकपालं द्यावापृथिवीयं द्विकपालं , ऋद्ध्या एवाग्नेयो , अग्नीषोमाभ्यां वै वीर्येणेन्द्रो वृत्रमहन् , त्स ओजसा वा वीर्येण व्यार्ध्यत, स एतमैन्द्राग्नमपश्यत् , तेनौजो वीर्यमात्मन्नधत्त , ओजसा वा एष वीर्येण व्यृध्यते यः संग्रामं जयति नृज्यायं वा जिनाति , ओजो वीर्यमिन्द्राग्नी , ओजसैवैनं वीर्येण समर्धयतो , अथ यद् द्यावापृथिवीयो , वा ये एवास्मै वज्रं अन्वमंसातां ताभ्यां एष भागः क्रियते ॥

2.1.4 अनुवाकः4  
अग्नीषोमीयमेकादशकपालं निर्वपेद् ब्राह्मणः कामाय , अग्नीषोमीयो वै ब्राह्मणो देवतया , स्वामेव देवतां कामाय भागधेयेनोपासरत् , ता अस्मै कामं समर्धयतो यत्कामो भवति , अग्नीषोमीयमेकादशकपालं निर्वपेत् ब्राह्मणं भूतिकामं याजयेत् , देवा वै सत्रमासत कुरुक्षेत्रेऽग्निः सोमा इन्द्र, स्तेऽब्रुवन् , यतमं नः प्रथमं यश ऋच्छात् तं नः सहेति, तेषां वै सोमं यश आर्छत्, तमभिसमगच्छन्त, तस्मात् सोममभिसंगच्छन्ते, स हि यशस्वितम , स्तद्वै सोमो न्यकामयत, स गिरिमगच्छत् , तमग्निरन्वगच्छत् , तौ गिरा अग्नीषोमौ समभवताम् , तस्मात्सददि गिरा अग्निर्दहति गिरौ सोमः , स वा इन्द्रः शिथिर इवामन्यत, सोऽग्नीषोमा अन्वगच्छत् , ता अब्रवीत् , याजयतं मेति , तं वा एतयाग्नीषोमा अयाजयताम् , तस्मिंस्तेजोऽग्निरदधादिन्द्रियं सोम, स्तता इन्द्रोऽभवत् , यो भूतिकामः स्यात् तं एतया याजयेत् , तेज एवास्मिन्नग्निर्दधातीन्द्रियं सोमो , भवत्येवा , अग्नीषोमीयमेकादशकपालं निर्वपेञ् श्यामाकं वसन्ता ब्रह्मवर्चसकामो , अग्नीषोमौ वै ब्रह्मवर्चसस्य प्रदातारौ, ता एव भागधेयेनोपासरत्, ता अस्मै ब्रह्मवर्चसं प्रयच्छतो, वसन्ता यजेत, वसन्तो वै ब्राह्मणस्य ऋतुः, स्व एवास्मा ऋतौ ब्रह्मवर्चसं प्रयच्छतो , यत् पुरोडाशस्तेनाग्नेयो , यञ् श्यामाकस्तेन सौम्यः , सर्वमेवाग्नीषोमाभ्यां हव्यं संप्रादात् , ता अस्मै सर्वं ब्रह्मवर्चसं प्रयच्छतः , सौमाग्नी संयाज्ये स्याताम् ,
तेजो वा अग्निः , इन्द्रियं सोम, स्तेजसा च वावास्मा एतदिन्द्रियेण चोभयतो ब्रह्मवर्चसं परिगृह्णाति, सौमापौष्णँ चरुं निर्वपेन् नेमपिष्टं पशुकामः , सोमो वै रेतोधाः , पूषा पशूनां प्रजनयिता, सोम एवास्मै रेतो दधाति, पूषा पशून् प्रजनयति , सौमेन्द्रं चरुं निर्वपेत् पुरोधाकामः , सौम्यो वै ब्राह्मणो देवतया , ऐन्द्रो राजन्यो , अनपदोष्यं खलु वै सोमः प्रयच्छति , तं एव भागधेयेनोपासरत् , सोऽस्मा अनपदोष्यं राष्ट्रं प्रयच्छति , आग्निवारुणं चरुं निर्वपेत्समान्तमभिद्रुह्यामयावी वा , अनृतं वा एष करोति यः समान्तमभिद्रुह्यति, देवता वा एष आरद्योऽनृतं करोति , अग्निर्वै सर्वा देवता , अत्र वै सापि देवता यामारत्तत एनं मुञ्चति , यद्वारुणः ,
वरुणादेवैनं तेन मुञ्चति, तत् काजवं वा एतत् क्रियते सर्वस्यावेष्टिः सर्वस्य प्रायश्चित्तिः ॥

2.1.5 अनुवाकः5  
सौमारौद्रं घृते चरुं निर्वपेच् शुक्लानां व्रीहीणां ब्रह्मवर्चसकामः , स्वर्भानुर्वा आसुरः सूर्यं तमसाविध्यत् , तं सोमारुद्रा अभिषज्यताम् , तस्य वा एतेनैव शमलं अपाहताम्, एतेनास्मिंस्तेजोऽधत्तां , यो ब्रह्मवर्चसकामः स्यात् तं एतया याजयेत् , शमलं एवास्यापहन्ति, तेजोऽस्मिन् दधाति , इयांश्चरुर्भवति , एतावान् वा आत्मा, 
यावान् एवास्यात्मा तावदस्मिंस्तेजो दधाति, शुक्ला व्रीहयो भवन्ति,  श्वेता गा आज्याय दुहन्ति, तेज एवैतत् संभ्रियते , घृतं प्रोक्षणं भवति , घृतेन मार्जयन्ते, घृते भवति, भूय एवास्मिंस्तेजो दधाति, यस्या रात्र्याः प्रातर्यक्ष्यमाणः स्यान्नास्य तां रात्रीमपो गृहान् प्रहरेयुरा , पो वै शान्तिः, शमयेयुरेव , परिश्रिते याजयन्ति
तेजसः परिगृहीत्यै , साकं रश्मिभिः प्रचरन्ति , साकं एवास्य रश्मिभिः शमलं अपघ्नन्ति , तिष्यापूर्णमासे याजयेत् , सोमो वै चन्द्रमा , रुद्रस्तिष्यः, संप्रत्येवैना उपासरत् , प्राचीनं वै सौमीर् ओषधयः, प्रतीचीनं रौद्री , र्न हि प्राचीनं शुष्यन्ति,  शुष्यन्ति प्रतीचीनं , मनोर् ऋचो भवन्ति, मनुर्वै यत् किंचावदत्तद् भेषजं एवावदत्, 
तद् भेषजत्वायैव , एताः शक्वरीर्भवन्ति शक्त्यै, नाराशँसीर्भवन्ति शान्त्यै
किलासत्वाद्वा एतस्य, भयमति  ह्यपहन्ति, सौमापौष्णँ चरुं निर्वपेन्नेमपिष्टं पशुकामः, सौम्यो वै ब्राह्मणो देवतया, पशवः पूषा, स्वां वा एतद्देवतां पशुभिर् बंहयते, त्वचं एवाकृत ॥

2.1.6 अनुवाकः6  
सौमारौद्रं चरुं निर्वपेत् कृष्णानां व्रीहीणामभिचरन् , सौमीर्वा ओषधय, स्तत एनं निर्याच्य रुद्रायास्य पशूनपिदधाति, कृष्णा व्रीहयो भवन्ति, तमो वै कृष्णं , मृत्युस् तमो , मृत्युनैवैनं ग्राहयति, शरमयं बर्हिर् भवति वैभीदक इध्मः, शृणादिति शरमयं बर्हिर् भवति,  विभत्त्यै वैभीदक इध्मः, सौमारौद्रं चरुं निर्वपेदुदश्चित्यविचितानां व्रीहीणां यः कामयेत द्वितीयमस्य लोके जनेयमिति,  सौमीर्वा इमाः प्रजा, द्वितीयमेवास्य लोके जनयति, नेमं शरमयं बर्हिर् भवति नेमं अशरमयम् , नेमो वैभीदक इध्मो नेमोऽवैभीदको , द्वितीयमेवास्य लोके जनयति, सौमारौद्रीमामिक्षां निर्वपेत् , आमयाविनं याजयेत् , आग्नेयो वै प्रमीतः, सौम्यो जीवन् , उभयत एवैनं निःक्रीणाति, पयो वै पुरुषः, पय एतस्यामयति, पयसैवास्य पयो निःक्रीणाति ,
अपिनद्धाक्षो होता स्यात् , तमरण्यं पराणीय विक्शापयेत् , तस्मा अनड्वाहं दद्यात् , तं घ्नीत , तस्याश्नीयात् , यत्तस्य नाश्नीयात् प्रमीयेत ॥

2.1.7 अनुवाकः7  
आग्नावैष्णवं एकादशकपालं निर्वपेदभिचरन्नभिचर्यमाणो वा , सरस्वतीमप्याज्यस्य यजेत् , अग्निर्वै सर्वा देवता,  देवताभिरेवास्य देवताः प्रतिचरति, विष्णुर्यज्ञो , यज्ञेन यज्ञं , वाक् सरस्वती , वाचा वाचं , तदभिचर्याभिप्रायुक्त , अथो प्रतिचर्यात्येव प्रायुक्त , आग्नावैष्णवं घृते चरुं निर्वपेच्चक्षुष्कामो , अग्निर्वै मनुष्याणां चक्षुषः प्रदाता विष्णुर्देवानां, एतौ वै चक्षुषः प्रदातारौ, ता एव भागधेयेनोपासरत्, ता अस्मै चक्षुः प्रयच्छतो , धेन्वा वै घृतं पयोऽनडुहस्तण्डुला, स्तन्मिथुनं , मिथुनं चक्षु, र्मिथुनेनैवास्मै मिथुनं चक्षुर्जनयतः , पयो वै घृतं , पयश्चक्षुः, पयसैवास्मै पयश्चक्षुर्जनयत, स्तेजो वै घृतं , तेजश्चक्षु, स्तेजसैवास्मै तेजश्चक्षुर्जनयतो , हिरण्यं ददाति , आयुर्वै हिरण्यम्, आयुश्चक्षु , आयुषैवास्मा आयुश्चक्षुर्दधाति, शतमानं भवति , शतायुर्वै पुरुषः शतवीर्यो , आयुरेव वीर्यमाप्नोति , आग्नावैष्णवं एकादशकपालं निर्वपेदभिचर्यमाणः , अग्निर्वै सर्वा देवता , विष्णुर्यज्ञो , देवताश्चैव यज्ञं चास्तृत्यै मध्यतः प्रविशति , आग्नावैष्णवं एकादशकपालं निर्वपेत् संग्रामे , सरस्वतीमप्याज्यस्य यजेत् , अग्निर्वै सर्वा देवता, देवताभिरेवास्य देवताः प्रणुदते, विष्णुर्यज्ञो , यज्ञेन यज्ञं , वाक् सरस्वती, वाचा वाचं , यदि मन्येत, प्रति पुरस्ताच्चरन्तीति, द्वे पुरोनुवाक्ये कुर्यादेकां याज्याम् , समं एव द्वाभ्यां क्रियते, ऽत्येकया प्रयुङ्क्ते , आग्नावैष्णवं प्रातरष्टाकपालं निर्वपेत् सारस्वतं चरुं बार्हस्पत्यं चरुमाग्नावैष्णवं एकादशकपालं मध्यंदिने सारस्वतं चरुं बार्हस्पत्यं चरुमाग्नावैष्णवं द्वादशकपालं अपराह्णे सारस्वतं चरुं बार्हस्पत्यं चरुं यस्य भ्रातृव्यः सोमेन यजेत , अग्निर्वै सर्वा देवता, देवताभिरेवास्य देवता आप्नोति, विष्णुर्यज्ञो , यज्ञेन यज्ञं , वाक् सरस्वती, वाचा वाचं , ब्रह्म बृहस्पति , र्ब्रह्मणैवास्य ब्रह्माप्नोति, कपालैश्छन्दांसि, पुरोडाशैः सवनानि, मैत्रावरुणं एककपालं निर्वपेत् पयस्यां वा , अनूबन्ध्यामेवैतेनाप्नोति , सैषाध्वरकल्पेष्टि , र्यज्ञमेवैतयाप्नोति ॥

2.1.8 अनुवाकः8  
आग्निमारुतं चरुं निर्वपेद् वृष्टिकामः, समान्या मृदश्चरुं च कुर्युः कुम्भं च , यस्मिन्न् एवाग्नौ चरुं पचेयुस्तस्मिन् कुम्भं धूपयेयु , र्धूमो वा अस्यामूं गच्छति नार्चि, स्तस्मादेतं धूपयन्ति ,  न पचन्ति, यदा हवींष्यासादयेयुरथ दक्षिणायां श्रोण्यां कुम्भमासाद्योदकेन पूरयेयु , र्यदि पुरा संस्थानाद्वीर्येत , अद्य वर्षिष्यतीति ब्रूयात् , यदि संस्थिते, श्वो व्रष्टेति ब्रूयात् , यदि चिरमिव वीर्येत, नाद्धा विद्मे, ति ब्रूयात् , अग्निर्वा इतो वृष्टिम् ईट्टे, मरुतोऽमुतश्च्यावयन्ति , एते वै वृष्ट्याः प्रदातार, स्तान् एव भागधेयेनोपासरत् , तेऽस्मै वृष्टिं प्रयच्छन्ति , मारुतं चरुं निर्वपेत् पयसि प्रैयङ्गवं ग्रामकामो वा पशुकामो वा , पृश्नीनां गवां दुग्धे पृश्नीनां गवां आज्यं स्यात् , तत्रापि गोमूत्रस्याश्चोतयेयुः , पृश्निर्वै यददुहत्स प्रियङ्गुरभवत् , इयं वै पृश्निर्वाग् वा, तस्या वा एतत् पयो यत् प्रियङ्गवः, स्वेनैवैनां पयसाच्छैति, प्रियवती याज्यानुवाक्ये भवतः, प्रियमेनं सजातानां करोति, द्विपदा च चतुष्पदा च भवतो , द्विपदश्चैवास्मै चतुष्पदश्च पशूनवरुन्द्धे , यथा वत्स ऊधरभ्यायच्छति वत्सं वा गौर् एवं एनं सजाता अभ्यायच्छन्ति , मारुतं त्रयोदशकपालं निर्वपेद्यस्य यमौ पुत्रौ गावौ वा जायेयाताम् , निर्वीरतां वै पुरुषो यमो जात आशास्तेऽपशुतां गौ , र्यत् त्रयोदशम् , प्रजापतिर्वै त्रयोदशम् , प्रजापतिमेवाप्नोति, यद् द्वादशं संवत्सरात् तेन, यद् गायत्र्यनुवाक्या संवत्सरात् तेन, यज्जगती याज्या पशुभ्यस्तेन, यन्मारुतीष्टिः पशुभ्यस्तेन, मारुतं सप्तकपालं निर्वपेद्यत्र विड् राजानं जिज्यासेत् , अगस्त्यस्य कयाशुभीयं सामिधेनीश्च स्युर् याज्यानुवाक्याश्च , अगस्त्यो वै मरुद्भ्य उक्ष्णः प्रौक्षत् , तानिन्द्रायालभत , ते वज्रं आदायाभ्यपतन् , तान् वा एतेनाशमयत् तं शमयत्य् एवैतेन, सप्तकपालो भवति, सप्त हि मरुतो , विण्मरुतः, स्वेनैवैनान् भागधेयेन शमयति ॥

2.1.9 अनुवाकः9  
ऐन्द्रमेकादशकपालं निर्वपे, न्मारुतं सप्तकपालं राजन्यं भूतिकामं याजयेत् , ऐन्द्रो वै राजन्यो देवतया, मारुती विट् , इन्द्रियेणैवास्मै विशम् उपयुनक्ति , अनुकामस्मै विशमविवादिनीं करोति , ऐन्द्रमेकादशकपालं निर्वपेन्मारुतं सप्तकपालं यः कामयेत , विशे च क्षत्राय च समदं कुर्याम् इति , ऐन्द्रस्यैन्द्रीमनूच्य मारुत्या यजेत् , मारुतस्य मारुतीमनूच्यैन्द्र्या यजेत् , स्व एवैभ्यो भागधेये समदं करोति , यदि कामयेत , अतुर्मुह्यं स्यादिति, पूर्वार्धेऽन्यां जनताया गां निदध्याज्जघनार्धेऽन्यामपि, ते संगच्छेते, तावदतुर्मुह्यं भवति, यदि कामयेत, कल्पेतेत्ये, ते एव हविषी निरुप्य यथायथं यजेत् , कल्पतेऽह , ऐन्द्रमेकादशकपालं निर्वपेन्मारुतं सप्तकपालं अभिचरन् , उपरिष्टादैन्द्रस्यावद्येदधस्तान्मारुतस्य , उभयत एवैनानादीपयति ज्येष्ठतश्च कनिष्ठतश्च , ऐन्द्रमेकादशकपालं निर्वपेन्मारुतीमामिक्षाम् , राजन्यं ग्रामकामं याजयेत् , मध्य आमिक्षायाः पुरोडाशं निधायोभयस्यावद्येत् , क्षत्रं वा इन्द्रो , विण् मरुतो , विशँ वा एतन्मध्यतः प्रविशति , पर्यूहमवद्यति , विशैवैनं पर्यूहति , मारुतमेकविंशतिकपालं निर्वपेदभिचरन् , देवविशा वै मरुतो , न वै विशा प्रत्तं घ्नन्ति , देवविश एवैनं निर्याच्य स्तृणुते , तं बर्हिषदं कृत्वा समया स्फ्येन विहन्यात् ॥ इदमहममुष्यामुष्यायणस्येन्द्रवज्रेण शिरश्छिनद्मि ॥ इति इन्द्रवज्रेणैवास्य शिरश्छिनत्ति , अथ यत् स्फ्यो , वज्रो वै स्फ्यो , वज्रेणैवैनं स्तृणुते ॥
एना व्याघ्रं परिषस्वजानाः सिंहं मृजन्ति महते धनाय ।
महिषं नः सुभ्वं तस्थिवांसं मर्मृज्यन्ते द्वीपिनं अप्स्वन्तः ।।                                                                                                                                                    
इति वज्रो वा आपो , यदेतदप्सुमद्यजुर्भवति वज्रेणैवैनं स्तृणुते ॥

2.1.10 अनुवाकः10  
अग्नये पथिकृतेऽष्टाकपालं निर्वपेद्यस्य प्रज्ञातेष्टिरतिपद्येत, बहिष्पथं वा एष एति यस्य प्रज्ञातेष्टिरतिपद्यते , अग्निर्वै देवानां पथिकृत् , तं एव भागधेयेनोपासरत् , स एनं पन्थां अपिनयति , अनड्वान् दक्षिणा , स हि पन्थां अपिवहति , अग्नये व्रतपतयेऽष्टाकपालं निर्वपेद्य आहिताग्निः सन् प्रवसति  व्रत्येद्, बहु वा एष व्रतं अतिपादयति य आहिताग्निः सन् प्रवसति, व्रत्ये ह्यहनि स्त्रियं वोपैति मांसं वाश्नाति , अग्निर्वै देवानां व्रतपति, स्तं एव भागधेयेनोपासरत् , स एनं व्रतमालंभयति , अग्नये व्रतभृतेऽष्टाकपालं निर्वपेद्य आहिताग्निः सन्नश्रु कुर्यात् , आनीतो वा एष देवानां य आहिताग्नि, स्तस्मादेतेनाश्रु न कर्तवै, न हि देवा अश्रु कुर्वन्ति , अग्निर्वै देवानां व्रतभृत् , अग्निमेतस्य व्रतमगन् , तस्मादेवाधिव्रतमालभते , अग्नये यविष्ठायाष्टाकपालं निर्वपेदभिचर्यमाणः , याभिरेवैनमितरः प्रयुक्तिभिरभिप्रयुङ्क्ते ता अस्माद्यविष्ठो योयाव , अग्नये वाजसृतेऽष्टाकपालं निर्वपेत् संग्रामे, वाजं वा एष सिसीर्षति यः संग्रामं जिगीषति , अग्निर्वै देवानां वाजसृत् , तं एव भागधेयेनोपासरत् , सोऽस्मै वाजं धावति , अग्नयेऽनीकवतेऽष्टाकपालं निर्वपेत् संग्रामे, यद्र्यग् वा अग्नेरनीकं एति न तत् प्रतिधृषे , अग्निरेवास्मा अनीकानि जयति, विष्णुमप्याज्यस्य यजेत् , अतो वै विष्णुरिमांल्लोकान् उदजयत् , विष्णोरेवोज्जितिम् अन्व् इमांल्लोकान् उज्जयति, प्रैभ्यो लोकेभ्यो भ्रातृव्यं नुदते , अग्नये रुद्रवतेऽष्टाकपालं निर्वपेद्यः कामयेत रुद्रायास्य पशूनपिदध्याम् इति , अग्निर्वै रुद्रो , रुद्रायैवास्य पशूनपिदधाति, यदि कामयेत शाम्येदित्य, ग्नये सुरभिमतेऽष्टाकपालं निर्वपेत् , एषा वा अग्नेर् भेषजा तनूर्यत् सुरभि , र्भेषजं एवास्मा अकः, सुरभिमेनं अकः, शमयत्येव , अग्नयेऽन्नवतेऽन्नादायान्नपतयेऽष्टाकपालं निर्वपेद्यः कामयेत , अन्नवानन्नादोऽन्नपतिः स्यां इति , अग्निर्वै देवानामन्नवानन्नादोऽन्नपति, स्तं एव भागधेयेनोपासरत् , स एनं अन्नवन्तमन्नादमन्नपतिं करोति ॥

2.1.11 अनुवाकः11  
अग्नये रक्षोघ्नेऽष्टाकपालं निर्वपेद् यो रक्षोभ्यो बिभीयात् , इन्द्रं वै रक्षांस्यसचन्त, सोऽग्निं प्राविशत् , तानि वा एनं अभिसममृशन् , स एता विप्रुषोऽजनयत या इमाः स्कूयमानस्य विप्रवन्ते, तानि वा अग्निनैवापाहत , अग्निर्वै देवानां रक्षोहा, तेनैव रक्षांस्यपहते, नक्तं याजयेत् , नक्तं वै रक्षांसि प्रेरते, यर्ह्येव प्रेरते तर्ह्येनानि अपहते, वामदेवस्य पञ्चदश सामिधेनीश्च स्युर् याज्यानुवाक्याश्च, वामदेवश्च वै कुसितायी चाजीमयातामात्मनोः, सा कुसितायी वामदेवरथस्य कूबरं अछिनत् ,
सापरं न्याप्लवत, युगं वा छेत्स्यामीषां वेति, सोऽग्निम् उख्यमवैक्षत, स एतं मन्त्रं अपश्यत् , तामर्चिरुदौषत् , सार्चिषा दह्यमाना ह्रदं प्राविशत् , स वाव कौसितो ह्रदो , रक्षांसि वै स तेनापाहत, तद्रक्षांस्येवैतेनापहते , आग्नेयमष्टाकपालं निर्वपेद् यो राष्ट्रे स्पर्धेत यो वा कामयेत , अन्नादः स्यादिति, देवाश्च वा असुराश्चास्पर्धन्त, तान् गायत्री सर्वमन्नं परिगृह्यान्तरातिष्ठत् , तेऽविदु , र्यतरान् वा इयम् उपावर्त्स्यति त इदं भविष्यन्तीति, तस्यां वा उभय ऐच्छन्त , तां नाम्नोपैप्सन् ॥ दाभि ॥ इत्यसुरा आह्वयन् ॥ विश्वकर्मन् ॥ इति देवाः, सा नान्यतरांश्चनोपावर्तत, तां देवा एतेन यजुषावृञ्जत ॥ ओजोऽसि, सहोऽसि, बलं असि, भ्राजोऽसि, देवानां धाम नामासि, विश्वमसि विश्वायुः, सर्वमसि सर्वायुरभिभूः ॥ इति संवत्सरो वै गायत्री, संवत्सरो वै तदतिष्ठत् , संवत्सरं वा एषां तदन्नाद्यमवृञ्जत, तत् संवत्सरमेवैतदन्नाद्यं यजमानो भ्रातृव्यस्य वृङ्क्ते, सैषा गायत्रीष्टिर , थो आहू ,
राष्ट्रस्य संवर्ग इति ॥

2.1.12 अनुवाकः12  
ऐन्द्राबार्हस्पत्यं हविर् निर्वपेद् यो राष्ट्रीयो नेव प्रस्तिङ्नुयात् , अदितिर्वै प्रजाकामौदनं अपचत् , सोञ्शिष्टमाश्नात् , तं वा इन्द्रमन्तरेव गर्भं सन्तमयस्मयेन दाम्नापौम्भत् , सोऽपोब्धोऽजायत, तं वा एतेन बृहस्पतिरयाजयदैन्द्राबार्हस्पत्येन , 
तस्य तद् दाम स्वयमेव व्यपद्यत , स इमा दिशो वज्रेणाभिपर्यावर्तत, यो राष्ट्रीयो नेव प्रस्तिङ्नुयात् तं एतेन याजयेदैन्द्राबार्हस्पत्येन , परिततो हि वा एष पाप्मना , अथैष न प्रस्तिङ्नोति, बृहस्पतये निरुप्यते , इन्द्राय क्रियते, सर्वत एवैनं मुञ्चति, वज्रेणेमा दिशोऽभिपर्यावर्तते ॥
इति मध्यमकाण्डे प्रथमः प्रपाठकः।।
2.2.1 अनुवाकः1  
आदित्या भागं वः करिष्याम्यमुमामुष्यायणं अवगमयत ॥ इति ब्रूयाद्धविर् निर्वप्स्यन् , स एतमादित्यं घृते चरुं निर्वपेत् , आदित्या वा इमाः प्रजा, स्ता एवोपासरत् , ता एनं अवगमयन्ति , सप्ताश्वत्था मयूखा अन्तर्वेदि शयीरन् , तान्त्संस्थिते रथवाहनस्य मध्यमेषायामतिहन्यात् ॥ इदमहमादित्यान् बध्नाम्यामुष्यावगमः  ॥ इति , आदित्यान् वा एतद् बध्नाति, त एनं मोक्षमाणा अवगमयन्ति, विशो वीर्यमपाक्रामत् , तदश्वत्थं प्राविशत् , स तेन वीर्येण भर्भराभवत् , तद्विश एवैतेन वीर्यमवरुन्द्धे, यदि सप्तसु नावगच्छेदिध्मे तानपि कृत्वैतदेव हविर् निर्वपेत् , आदित्या वा इमाः प्रजा, स्ता एवोपासरत् , ता एनं अवगमयन्ति, यद्येव सप्तसु, त्रिर्वै सप्त सप्तादित्या, स्तान् एवोपासरत् , ता एनं अवगमयन्ति, यद्येकतयीषु द्वयीषु वावगछेदपरोधुका एनं स्यु , रथ यत्सर्वास्व् अवगच्छति तथा हानपरोध्योऽवगच्छति, स यदावगछेदथादित्येभ्यो धारयद्वद्भ्यो घृते चरुं निर्वपेत् , आदित्या वा अपरोद्धार , आदित्या अवगमयितार, स्त एनं दाध्रति ॥ 
अदितेऽनुमन्यस्व सत्याशीरिह मनः ॥ 
इति निरुद्धस्य राज्ञः पदं आददीत, तद्यः पुरस्ताद् ग्राम्यवादीव स्यात्तस्य सभाया अभिवातं परीत्य विध्वंसयेयुः ॥
प्रेत मरुतः स्वतवस एना विश्पत्यामुं राजानं अभि ॥ 
इति तस्य गृहाद् व्रीहीनाहरेयु, स्तांस्त्रेधा विचिनुयात् , ये कृष्णास्तान् कृष्णाजिन उपनह्य निदध्यात् , ये शुक्लास्तमादित्यं घृते चरुं निर्वपेत् , अदित्या वा इमाः प्रजा, स्ता एवोपासरत् , ता एनं अवगमयन्ति , अथ येभ्योऽधि विचिनुयात्तान् उदङ् परेत्य वल्मीकवपाम् उद्रुज्य जुहुयात् ॥
यदद्य ते घोर आसन् जुहोम्य् एषां बन्धानां प्रमोचनाय ।
यां त्वा जनो भूमिरिति प्रमन्दते निर्ऋतिं त्वाहं परिवेद विश्वतः ॥ 
इति निर्ऋतिगृहीतो वा एष यो निरुद्धो , निर्ऋत्या एवैनं तेन मुञ्चति , एतद्वै विशमवाग, न्नथ वा अस्य राज्यमन्वगतं , तद् योऽमी कृष्णा व्रीहयस्तं वारुणं घृते चरुं निर्वपेत् , वरुणो वै देवानां राजा, स राज्यस्यावगमयिता, तं एव भागधेयेनोपासरत् , स एनं राज्यमवगमयति , एतद्वै नानाविश्यम् , उभयीमेवैतेन विशमवगच्छति दैवीं च मानुषीं च ॥

2.2.2 अनुवाकः2  
सौर्यं घृते चरुं निर्वपेञ् शुक्लानां व्रीहीणां ब्रह्मवर्चसकामः , शतमानो रुक्मो रजतोऽधस्तात् स्यात् , शतमानो रुक्मो हरित उपरिष्टात् , इह वा असा आदित्य आसीत् , तमाभ्यां परिगृह्योपरिष्टादासां प्रजानां न्यदधु, रुपरिष्टाद्वा असा आदित्य इमाः प्रजा अधिषद्यात्ति , इयं वै रजतासौ हरिणी , आभ्यामेवैनं परिगृह्योपरिष्टादासां प्रजानां निदधाति , उपरिष्टादिमाः प्रजा अधिषद्यात्ति, पञ्च कृष्णलानि अपि प्रयाजेषु जुहुयात् , एतैर्वा असा आदित्य इमान् , पञ्च ऋतूननु तेजस्वी , इमा एवैनं पञ्च दिशोऽनु तेजस्विनं करोति, प्राजापत्यं घृते चरुं निर्वपेञ् शतकृष्णलं आयुष्कामो , देवा असुरान् हत्वा मृत्योरबिभयु, स्ते  देवाः प्रजापतिमेवोपाधावन् , तान् वा एतया प्रजापतिरयाजयत् , ततो देवा अमृतत्वमगच्छन् , अमृतं वै हिरण्यम् , अमृतमायु,  रमृतेनैवैष्वमृतमायुराप्त्वादधात् , य आयुष्कामः स्यात् तं एतया याजयेत् , एतद्वै मनुष्यस्यामृतत्वं यत्सर्वमायुरेति , अमृतं वै हिरण्यम् , अमृतमायु, रमृतेनैवास्मिन्नमृतमायुराप्त्वा दधाति, तेन स सर्वमायुरेति, न पुरायुषः प्रमीयते, शतकृष्णलो भवति, शतायुर्वै पुरुषः शतवीर्यो , आयुरेव वीर्यमाप्नोति, चत्वारिचत्वारि कृष्णलानि अवद्यति समृद्ध्यै , सर्वं ब्रह्मणे परिहर्तवा आह, सर्वं ब्रह्मणि यज्ञं प्रतिष्ठापयति, सर्वमस्मिन् ब्रह्मा वीर्यं दधाति , अथो ब्रह्म वै ब्रह्मा , ब्रह्मणैवास्मिन् ब्रह्मायुर्दधाति ॥

2.2.3 अनुवाकः3  
बार्हस्पत्यं चरुं निर्वपेत् , पुरोधाकाम, स्तस्य बार्हस्पत्ये ज्योतिष्मती याज्यानुवाक्ये स्यातां , ब्रह्म वै बृहस्पति, र्बार्हस्पत्यो ब्राह्मणो देवतया, स्वामेव देवतां पुरोधाया उपासरत्, स्वैनं देवता पुरोधां गमयति, यद्वै लेलायद् वीव भाति तज्ज्योति, स्तस्माज्ज्योतिष्मती, यदि नेव पुरोधां गछेदैन्द्राबार्हस्पत्यं हविर् निर्वपेत् , ब्रह्म चैव क्षत्रं च सयुजा अक , स्ताजग् एनं पुरोदधते, बार्हस्पत्यं चरुं निर्वपेत् पयसि ग्रामकामो वा पशुकामो वा, तस्य बार्हस्पत्ये गणवती याज्यानुवाक्ये स्याताम् , यो बहुपुष्टस्तस्य गृहात् क्षीरम् आहरेयुः, स्यात् स्वासां गवां दुग्धं , स्यादुदकं , पुष्टिरेवैषा संभ्रियते, ब्रह्म वै बृहस्पति , र्बृहस्पतिश्छन्दांसि, छन्दोभिर्बृहस्पतिर्गणी, स्वां वा एतद्देवतां भूयिष्ठेनार्पयति, सजातैर् एनं गणिनं करोति, ब्राह्मणस्पत्यं चरुं निर्वपेत् संग्रामे, तस्य ब्राह्मणस्पत्ये वीरवती वयस्वती याज्यानुवाक्ये स्याताम् , छदिर्दर्शे याजयेत् , उद्बर्हिः प्रस्तरः स्यात् , बाणवन्तः परिधयो , वयांसि परं ग्रामं आविशन्ति , तथा विज्ञेयम् , जेष्यामा इति, ब्रह्म वै ब्रह्मणस्पति , र्ब्रह्मैवोपासरत् , ब्राह्मणस्पत्यं चरुं निर्वपेद्यत्र कामयेत, ब्रह्मबलं स्यादिति, तस्य ब्राह्मणस्पत्ये मरुत्वती याज्यानुवाक्ये स्याताम् , ब्रह्म वै ब्रह्मणस्पति , र्विण् मरुतो , ब्रह्मणि वा एतद्विशमधि विनाशयति द्रढिम्नेऽशिथिरत्वाय ॥

2.2.4 अनुवाकः4  
बार्हस्पत्यं चरुं निर्वपेद् गार्मुतं पशुकामः, प्रजापतिः पशूनसृजत, तेऽस्मात् सृष्टाः पराञ्च आयन् , तान् बृहस्पतिश्चान्वैताम् , ते यत्रावसंस्ततः शक्नो गर्मुदजायत, तं वा अब्रवीत् , अनेन मा याजयेति, तेन वा एनं अयाजयत् , तं पशव उपावर्तन्त, यः पशुकामः स्यात् तं एतेन याजयेत् , उप हैनं पशवा आवर्तन्ते, यदा हि स तं एतेनायाजयदथ तं पशव उपावर्तन्त, सौमापौष्णँ चरुं निर्वपेद् गार्मुतं पशुकामः , प्रजापतिः पशूनसृजत, तेऽस्मात् सृष्टाः पराञ्च आयन् , तेषां पूषणमधिपामकरोत् , ते यत्रावसंस्ततः शक्नो गर्मुदजायत, तं वा आहरत् , अनेन मे प्रतिष्ठेति , स सोमोऽब्रवीत् , मम वा अकृष्टपच्यं इति , तं सौमापौष्णँ निरवपत् , तं पशव उपावर्तन्त, यः पशुकामः स्यात् ,  तं एतेन याजयेत् , उप हैनं पशवा आवर्तन्ते, यदा हि स तं एतेनायाजयदथ तं पशव उपावर्तन्त , सोमो वै रेतोधाः, पूषा पशूनां प्रजनयिता, सोम एवास्मै रेतो दधाति, पूषा पशून् प्रजनयति, प्राजापत्यं चरुं निर्वपेद् गार्मुतं पशुकामः, पृश्नीनां गवां दुग्धे पृश्नीनां गवां आज्यं स्यात्, तत्रापि गोमूत्रस्याश्चोतयेयुः, पृश्निर्वै यददुहत्स गर्मुदभवत् , इयं वै पृश्निर्वाग् , तस्या वा एतत्, शिरो यद् गर्मुतो तस्मादेतदाण्डमिव पीयूष इव , तं प्राजापत्यं चरुं निर्वपेत् पशुकामः , प्राजापत्या वै पशवः, प्रजापतिः पशूनां प्रजनयिता, तं एव भागधेयेनोपासरत्, सोऽस्मै पशून् प्रजनयति , वास्त्वमयं रौद्रं चरुं निर्वपेद्यत्र रुद्रः प्रजाः शमायेत, वास्तोर्वै वास्त्वं जातं , वास्त्वमयं खलु वै रुद्रस्य, स्वेनैवैनं भागधेयेन शमयति, तया निषादस्थपतिं याजयेत् , सा हि तस्येष्टिः, कूटं दक्षिणा कर्णौ वा गर्दभः ॥ 
2.2.5 अनुवाकः5  
परमेष्ठिने द्वादशकपालं निर्वपेद्यः कामयेत,  परमेष्ठी स्यां इति, परमेष्ठी वा एष देवानां यः परमेष्ठी,  परमेष्ठी राजन्यो मनुष्याणां , तं एव भागधेयेनोपासरत् , स एनं परमेष्ठिनं करोति, तस्मै धनुश्च तिस्रश्च प्रयछेत् ॥ अग्निस्ते तेजः प्रयच्छत्विन्द्र इन्द्रियं पित्र्यां बन्धुताम् ॥ इति , अग्निरेवास्मै तेजः प्रयच्छति , इन्द्रं इन्द्रियं पित्र्यां बन्धुताम् , वैश्वदेवं द्वादशकपालं निर्वपेद् भ्रातृव्यवान् , तं बर्हिषदं कृत्वा समया स्फ्येन व्यूहेत् ॥ इदमहं मां चामुं च व्यूहामि ॥ इति यं द्विष्यात् तं , यदधोऽवमृद्येत यच्च स्फ्य आश्लिष्येत्तद्विष्णव उरुक्रमायावद्येत् , विष्णुरेवैना अन्तरा विक्रमते, तं पुनः समूहेत् ॥ इदमहं मां चामुं च समूहामि ॥ इति योऽस्य प्रियः स्यात् तं , वैश्वदेवीर्वा इमाः प्रजा, स्ताभिरेवेतरं व्यूहति, ताभिरात्मानं समूहति , इन्द्राण्यै चरुं निर्वपेत् सेनायामुत्तिष्ठन्त्याम् , सेना वा इन्द्राणी, ब्रह्मणैवैनां पुरस्तान् मुखतो जित्यै संश्यति, बल्बजा अपीध्मे स्युः, शक्नो वा एतेऽध्युत्थिता , न्यायेनैवैनामभिनयति, यत्तस्यां सेनायां विन्देत सा दक्षिणा, वाचस्पतये चरुं निर्वपेच् श्रीकामो , यो वै वाचोऽध्यक्षः स वाचस्पति, स्तच् श्रीकरणमेवैतत् ॥

2.2.6 अनुवाकः6  
अग्नये वसुमते सतीनानामष्टाकपालं निर्वपेत्, सोमाय रुद्रवते श्यामाकं चरुम्, इन्द्राय मरुत्वते नैवारं एकादशकपालं , वरुणायादित्यवते यवमयं चरुम् , देवा अन्योन्यस्य श्रैष्ठ्ये  तिष्ठमानाश्चतुर्धा व्युदक्रामन् ,  अग्निर्वसुभिः सोमो रुद्रैरिन्द्रो मरुद्भिर्वरुण आदित्यैस्तान् वा एतया बृहस्पतिरयाजयत् संज्ञान्या , अत इन्द्रमेवाभिसमावर्तन्त , इन्द्रमभिसमजानत, तद्य एतया यजते तं एवाभिसमावर्तन्ते, तमभिसंजानते, तदाहु, रैन्द्र एकादशकपालः कार्या इति , इन्द्रं हि तेऽभिसमावर्तन्त , इन्द्रमभिसमजानत ॥
संज्ञानं नो दिवा पशोः संज्ञानं नक्तमर्वतः ।
संज्ञानं नः स्वेभ्यः संज्ञानं अरणेभ्यः संज्ञानं अश्विना युवं इहास्मभ्यं नियच्छतं ॥
समिन्द्र राया समिषा रभेमहि सं वाजैः पुरुश्चन्द्रैरभिद्युभिः ।
सं देव्या प्रमत्या वीरशुष्मया गोअग्रयाश्ववत्या रभेमहि ॥
इन्द्रवायू सुसंदृशा सुहवेह हवामहे ।
यथा नः सर्वा इज्जनः संगमे सुमना असत् ॥
सं वो मनांसि सं व्रता सं आकूतीरनंसत ।
अमी ये विव्रताः स्थ तान् वः संनमयामसि ॥
समाना वा आकूतानि समाना हृदयानि वः ।
समानं अस्तु वो मनो यथा वः सुसहासति ॥
समानो मन्त्रः समितिः समानी समानं व्रतं सह चित्तमेषाम् ।
समानं क्रतुमभिमन्त्रयध्वं समानेन वो हविषा जुहोमि ॥
संगच्छध्वं संजानीध्वं सं वो मनांसि जानताम् ।
देवा भागं यथा पूर्वे संजानाना उपासते ॥

2.2.7 अनुवाकः7  
आग्नेयमष्टाकपालं निर्वपेत् सावित्रं चरुं वायव्यां यवागूं प्रतिधुग् वा भौमं एककपालं यस्य हिरण्यं नश्येद् यो वा हिरण्यं विन्देत् , अग्निर्वा अग्रे हिरण्यमविन्दत्, स सवित्रामन्त्रयत, न खलु वै किंचन वायुनानभिगतमस्ति , अस्यां वै स तदविन्दत् , वित्त्या एवाग्नेयः, प्रसवाय सावित्रो , अभिनीत्यै वायव्या , अथ यद् भौमो , अस्यां हि स तदविन्दत् , एते वै प्रदातार, स्तान् एव भागधेयेनोपासरत्, तेऽस्मै प्रयच्छन्ति, स यदा विन्देदथैतेभ्य एव निर्वपेत् , यैरेवाविन्दत्तान् भागिनः करोति अहिंसायै, प्रजापतिर्वै सोमाय राज्ञे दुहितॄरददान् नक्षत्राणि, स रोहिण्यामेवावसन् नेतरासु, ता अनुपेयमानाः पुनरगच्छन् , तं राजयक्ष्मेणाग्रहयत्, स निरस्रवत् , तस्माद् राजयक्ष्मगृहीतो निःस्रवति, स वै प्रजापतिमेवोपाधावत् , तं प्रजापतिरब्रवीत् , ऋतं ब्रूहीति स ऋतमब्रवीत् , यथा सर्वास्व् एव समावद्वसानीति , तस्मादेष सर्वास्व् एव समावद्वसति , तस्मै वै प्रजापतिः प्रायश्चित्तिम् ऐच्छत् , तस्मा अमावास्यायां वैश्वदेवं चरुं निरवपत् , तेनास्मै प्रायश्चित्तिम् अविन्दत् , सोऽमुमाप्यायमानं अन्वाप्यायत , वसीयानभवत् , यो राजयक्ष्मगृहीतः स्यात्तस्मा अमावास्यायां वैश्वदेवं चरुं निर्वपेत् , एतेन वै स तस्मै प्रायश्चित्तिम् अविन्दत् , तेनैवास्मै प्रायश्चित्तिं विन्दति , अमुं एवाप्यायमानं अन्वाप्यायते, वसीयान् भवति ॥

2.2.8 अनुवाकः8  
प्रजापतिर्वै देवेभ्यो भागधेयानि व्यकल्पयत् , स इन्द्रोऽब्रवीत् , यदतिरिच्यते तन्ममेति , तद्वा इन्द्रियमेवात्यरिच्यत, तदिमांल्लोकान् ऊर्ध्वमनूदश्रयत, 
तन् नैकेनाप्नोत् , न द्वाभ्यां , तत् तृतीयेनाप्त्वावारुन्द्ध , यत् त्रयः पुरोडाशा भवन्ति , एभ्यो वा एतल् लोकेभ्य इन्द्रियं वीर्यमाप्त्वावरुन्द्धे , उत्तर उत्तरः पुरोडाशो ज्यायान् भवति , उत्तर उत्तरो हि लोको ज्यायान्, इन्द्राय राज्ञे प्रथम , इन्द्राय स्वराज्ञे मध्यम , इन्द्रायाधिराजायोत्तम , एतानि वै सर्वाणीन्द्रोऽभवद् राज्यं स्वाराज्यमाधिराज्यं, एतानि सर्वाणि भवति य एतैर्यजते, सर्वमेतद् भवति य एवं वेद, प्रथमामनूच्य मध्यमया यजेत् , मध्यमामनूच्योत्तमया यजेत् , उत्तमामनूच्य प्रथमया यजेत् , एवमस्य सर्वा अनुवाक्या भवन्ति सर्वा याज्या, एषां लोकानां प्रतिप्रज्ञात्यै , अथो अनुसंतत्यै , इन्द्राय घर्मवते सूर्यवता एकादशकपालं निर्वपेत्तेजस्काम, स्तेजो वै घर्म, स्तेजः सूर्य,स्तेज एवावरुन्द्धे , इन्द्रायेन्द्रियवता एकादशकपालं निर्वपेत् पशुकाम , इन्द्रियं वै पशवो , इन्द्र इन्द्रियस्य प्रदाता, तं एव भागधेयेनोपासरत् , सोऽस्मा इन्द्रियं पशून् प्रयच्छति ॥

2.2.9 अनुवाकः9  
इन्द्रायार्कवतेऽश्वमेधवता एकादशकपालं निर्वपेत् , निरुद्धं याजयेत् , अन्तं वा एष गतो यो निरुद्धो , अन्तोऽर्को , अन्तोऽश्वमेधो , अन्तेनैवास्मा अन्ते कल्पयति, वशा दक्षिणा, वशं मा नयादिति , इन्द्रायार्कवतेऽश्वमेधवता एकादशकपालं निर्वपेद्यः कामयेत जने म ऋध्येतेति , अन्तो वा एषा ऋद्धीनां यज्जनो , अन्तोऽर्को , अन्तोऽश्वमेधो , अन्तेनैवास्मा अन्ते कल्पयति, वशा दक्षिणा, वशं मा नयादिति , इन्द्रायार्कवतेऽश्वमेधवता एकादशकपालं निर्वपेद् गतश्री, र्यदा वै श्रियोऽन्तं गच्छत्यथ पापीयान् भवति , अन्तोऽर्को , अन्तोऽश्वमेधो , अन्तमेवालब्ध न पापीयान् भवति , इन्द्रायार्कवतेऽश्वमेधवता एकादशकपालं निर्वपेद्यः कामयेत महायज्ञो मोपनमेदिति , एते वा इन्द्रस्य यज्ञिये तन्वौ यदर्कश्चाश्वमेधश्च , ते एवालब्ध , ताभ्यां महायज्ञं आलभते , इन्द्राय घर्मवते सूर्यवता एकादशकपालं निर्वपेत् , इन्द्राय मन्युमते मनस्वता एकादशकपालं, इन्द्रायेन्द्रियवता एकादशकपालं, इन्द्रायार्कवतेऽश्वमेधवता एकादशकपालं , भूतिकामं याजयेत् , इदं वा इन्द्रस्य घर्मश्च सूर्यश्च , इदमस्य मन्युश्च मनश्च , इदमस्येन्द्रश्चेन्द्रियं च , इदमस्यार्कश्चाश्वमेधश्च , एतानि वै सर्वाणीन्द्रोऽभवत् , एतानि सर्वाणि भवति य एतैर्यजते, सर्वमेतद् भवति य एवं वेद ॥

2.2.10 अनुवाकः10  
इन्द्रायांहोमुचा एकादशकपालं निर्वपेत् , आमयाविनं यजयेत् , एषा वा इन्द्रस्य भेषजा तनूर्यदंहोमुक्, तं एव भागधेयेनोपासरत् , स एनं अंहसो मुञ्चति ,
इन्द्राय त्रात्र एकादशकपालं निर्वपेद् यो ज्यान्या मारणादपरोधाद्वा बिभीयात् , इन्द्रो वै त्राता , इन्द्रोऽपरोद्धा, तं एव भागधेयेनोपासरत् , स एनं त्रायते , इन्द्रायान्वृजवा एकादशकपालं निर्वपेज् ज्येष्ठबन्धु, रिन्द्रियं वै ज्येष्ठबन्धु , रिन्द्रियेणैवैनानन्वृजून् कुरुते , इन्द्राय प्रवभ्रायैकादशकपालं निर्वपेत् संग्रामे, प्रवभ्रो वा इन्द्रो वृत्राय वज्रं प्राहरत् , प्रवभ्र एवैभ्यो वज्रं प्रहरति , इन्द्राय वैमृधायैकादशकपालं निर्वपेत् संग्रामे, मृधो वा एष विहन्ति यः संग्रामं जयति, मृध एव विहते , इन्द्रायाभिमातिघ्न एकादशकपालं निर्वपेत् संग्रामे , अभिमातीर्वा एष हन्ति यः संग्रामं जयति , अभिमातीरेव हते , इन्द्रायाभिमातिषाहा एकादशकपालं निर्वपेद्यः कामयेत विषहेया , अभयं मे स्यादिति , इन्द्रो वै वृत्राय वज्रं उदयच्छत् , तं दानवा नान्वमन्यन्त, तं एतेन भागधेयेनान्वमन्यन्त, ततो वै सोऽभिमातीरहन् , वृत्रमहन् , वृत्रं खलु वा एष हन्ति यः संग्रामं जयति , तद्वार्त्रघ्नं एवैतत् ॥

2.2.11 अनुवाकः11  
ऐन्द्रमेककपालं निर्वपेत् , निरुद्धं याजयेत् , आ प्रेहि परमस्याः परावता , इति याज्यानुवाक्ये स्याताम् , परावतं वा एष गतो यो निरुद्धः , परावत एवैनं अध्याप्त्वावगमयति, ऐन्द्रं त्रयोदशकपालं निर्वपेत् , निरुद्धं याजयेत् , अतिरिक्तं वै त्रयोदशम्, अतिरिक्तो निरुद्धो , अतिरिक्तादेवैनं अतिरिक्तमाप्त्वावगमयति , इन्द्राय वज्रिणा एकादशकपालं निर्वपेत् , इन्द्राय वृत्रघ्न एकादशकपालं, इन्द्राय वृत्रतूरा एकादशकपालं यस्य भ्रातृव्यः सोमेन यजेत, वज्रं वा एष भ्रातृव्यायोञ्श्रयति यः सोमेन यजते, यद्वज्रिणे, वज्रेणैवास्य वज्रं स्तृणुते, यद् वृत्रघ्ने, भ्रातृव्यो वै वृत्रो , हन्त्य् एवैनं , यद् वृत्रतूरे, भ्रातृव्यो वै वृत्र, स्तरत्य् एवैनं, इन्द्राय क्षेत्रंजयायैकादशकपालं निर्वपेद्यः क्षेत्रे पशुषु वा विवदेत् , इन्द्रो वै देवानां क्षेत्रंजय, स्तं एव भागधेयेनोपासरत् , सोऽस्मै क्षेत्रं पशून् जयति ,
इन्द्रायाधिराजायैकादशकपालं निर्वपेद्यत्र राजानः सदृशा इव स्यु, रिन्द्रो वै देवानामधिराज, स्तं एव भागधेयेनोपासरत्, स एनं आधिराज्यं गमयति ॥

2.2.12 अनुवाकः12  
इन्द्राय मन्युमते मनस्वता एकादशकपालं निर्वपेत् संग्रामे, मन्युना वै वीर्यं क्रियत , इन्द्रियेण जयति, वीर्यं चैवैष्विन्द्रियं च जित्यै दधाति, मन्यवे चरुं निर्वपेत् संग्रामे, मन्युना वै वीर्यं क्रियते, वीर्यमेवैषु जित्यै दधाति, यं जीवग्राहं गृह्णीयुस् तं विकृन्तेयु , र्मन्योः स्विदेव सत्यमकर्, इन्द्राय मनस्वता एकादशकपालं निर्वपेद्यः कामयेत पुण्यः स्यामनाधृष्य इति, मनो वै श्रीस्त्विषिः, श्रियमेवास्मिंस्त्विषिं दधाति, संवत्सरं नु पुरा मनसो न कीर्तयेत् , संवत्सरेण वा अनाप्तमाप्यते, संवत्सरेणैवास्मा आप्त्वा श्रियं त्विषिं दधाति ॥

2.2.13 अनुवाकः13  
यस्य सान्नाय्यं चन्द्रमा अभ्युदियाद् ये पुरोडाश्याः स्युस् तांस्त्रेधा कुर्यात् , ये मध्यमास्तमग्नये दात्रेऽष्टाकपालं निर्वपेत् , ये स्थविष्ठास्तमिन्द्राय प्रदात्रे दधंश्चरुम् , ये क्षोदिष्ठास्तं विष्णवे शिपिविष्टाय शृते चरुम् , अग्निर्वै मध्यमस्य दाता , इन्द्रो ज्येष्ठस्य प्रदाता , अथ यत् क्षोदिष्ठं तच् शिपिविष्टं , तदाप्नोति, पशून् एव, सोमो वा एतस्यातिरिच्यते यस्य सान्नाय्यं चन्द्रमा अभ्युदेति, स वै पशून् एवाभ्यतिरिच्यते, यः पशुकामः स्यात् सोऽमावास्यामिष्ट्वा वत्सानपाकुर्यात् , ये पुरोडाश्याः स्युस् तांस्त्रेधा कुर्यात् , ये क्षोदिष्ठास्तमग्नये सनिमतेऽष्टाकपालं निर्वपेत् , ये मध्यमास्तं विष्णवे शिपिविष्टाय शृते चरुम् , ये स्थविष्ठास्तमिन्द्राय प्रदात्रे दधंश्चरुम् , अग्निरेवास्मै तद्विन्दति यदीह, विष्णुस्तद्यदन्तरिक्षा , इन्द्रस्तद्यद्दिवि, सत्वानो गा इच्छन्ति, यदेते तण्डुला विभाज्यन्ते , सत्वानो वा एत एष्टारो अभिरोद्धार एव , आग्नेयमष्टाकपालं निर्वपेद् गतश्री,स्तस्य गौर् धेनुर्दक्षिणा, स प्राङ् प्रयाय वैष्णवं त्रिकपालं , तस्य वडबा धेनुर्दक्षिणा, स प्राङ् प्रयाय गिरिं गत्वापो वा प्रजापत्यं घृते चरुम् , तस्य पुरुषी धेनुर्दक्षिणा, यदाग्नेय इमां तेनाक्रमते, यद् वैष्णवोऽन्तरिक्षं तेन, यत् प्राजापत्योऽमुं तेन लोकं , यत् प्राङ् प्रयात्यभि स्विदेवाक्रमीत् , यद् गिरिं गच्छत्यपो वान्तं स्विदेवागन् , यत् तिस्रो धेनवो दक्षिणा, त्रयो वा इमे लोका , इमानस्मै लोकान् धेनुरकर् , इमानस्मै लोकान् प्रदापयति , प्रत्तान् ह वा अस्मा इमांल्लोकान् दुहे य एवं वेद , सौमेन्द्रं चरुं निर्वपेच् श्यामाकं सोमवामिना , इन्द्रो वै त्वष्टुः सोमं अपिबदनुपहूयमान, स्तस्योर्ध्वः सोमपीथोऽपतत्, ते श्यामाका अभवन् , त्सोमपीथेन वा एष व्यृध्यते यः सोमं वमिति, यत्सौम्यः , सोमपीथेनैवैनं समर्धयति , इन्द्रियेण वा एष वीर्येण व्यृध्यते यः सोमं वमिति, यदैन्द्र , इन्द्रियेणैवैनं वीर्येण समर्धयति, शिथिर इव हि वा एतस्य सोमपीथो, अथैष सोमं वमिति, यच् श्यामाकतण्डुलैः श्रीणाति सोमपीथस्य धृत्यै ॥
इति मध्यमकाण्डे द्वितीयः प्रपाठकः।।

2.3.1 अनुवाकः1  
आग्नेयमष्टाकपालं निर्वपेन् मैत्रावरुणीं पयस्यां आमयाविनं याजयेत् , ऋद्ध्या एवाग्नेयो , अथो अस्थन्वन्तमेवैनं कृत्वा प्रतिष्ठापयति , ईश्वरा वै पयस्या ऋते पशोरशान्ता निर्मृजः, पशुरप्यालभ्यः शन्त्या अनिर्मार्गाय , एते वै पशवो यद् व्रीहयश्च यवाश्च, यद् व्रीहिमयः पुरोडाशो भवति तेनैव पशुरालभ्यते शान्त्या अनिर्मार्गाय, मैत्रावरुणी ब्राह्मणस्य स्यात् , मैत्रावरुणो हि ब्राह्मणो देवतया , ऐन्द्रवारुणी राजन्यस्य स्यात् , ऐन्द्रवारुणो हि राजन्यो देवतया ,
आग्निवारुणी वैश्यस्य स्यात् , अग्निर्वै सर्वा देवता, अत्र वैश्यस्यापि देवता , आमयाविनं याजयेत् , स्वामेव देवतां प्रायश्चित्त्या उपासरत् , वरुणगृहीतो वा एष य आमयावी, वरुणादेवैनं तेन मुञ्चति, पयो वै पुरुषः, पय एतस्यामयति, पयसैवास्य पयो निष्क्रीणाति, यद् व्यूहति, विकृत्य हि शल्यं मध्यतो निर्हरन्ति, तद्यक्ष्मं वावास्यैतन्मध्यतो निर्हरन्ति , अथ यत् पुनः समुह्याग्नये समवद्यति यथा शल्यं निर्हृत्योष्णीषेण वेष्टयन्त्येवं तद् भूतिकामं याजयेत् , स्वामेव देवतां प्रायश्चित्त्या उपासरत् , वरुणगृहीतो वा एष यो भूतिकामो , वरुणादेवैनं तेन मुञ्चति, पयो वै पुरुषः, पय एष इच्छति यो भूतिमिच्छति, पयसैवास्मै पयोऽवरुन्द्धे, यद् व्यूहति यज्ञस्य गोपीथाय , अथ यत् पुनः समूहति भूत्यैवैनं समूहति, ग्रामकामं याजयेत् , स्वामेव देवतां प्रायश्चित्त्या उपासरत् , वरुणगृहीतो वा एष यो ग्रामकामो , वरुणादेवैनं तेन मुञ्चति, पयो वै पुरुषः, पय एष इच्छति यो ग्रामं इछति, पयसैवास्मै पयोऽवरुन्द्धे, यद् व्यूहति यज्ञस्य गोपीथाय , अथ यत् पुनः समूहति, ग्रामेणैवैनं समूहति , एककपालान् जुहोति , अत्रात्र वै वरुणस्य पाशा, स्तत एनं मुञ्चति, यन्नाना जुहुयाद्, विकर्षः स यज्ञस्य , अग्नौ सर्वे होतव्याः समृद्ध्यै ॥ या वां मित्रावरुणा ओजस्या तनूस्तया वां विधेम, तयेमममुं मुञ्चतमंहसो ,
या वां मित्रावरुणौ सहस्या तनूस्तया वां विधेम, तयेमममुं मुञ्चतमंहसो , या वां मित्रावरुणौ यातव्या तनूस्तया वां विधेम, तयेमममुं मुञ्चतमंहसो , या वां मित्रावरुणौ रक्षस्या तनूस्तया वां विधेम, तयेमममुं मुञ्चतमंहसो , या वां मित्रावरुणा ओजस्या सहस्या यातव्या रक्षस्या तनूस्तया वां अविधाम,
तयेमममुममौक्तमंहसो , यस्ते राजन्वरुण देवेषु पाशस्तं त एतेनावयजे, तस्मै ते स्वाहा, यस्ते राजन्वरुणान्ने पाशस्तं त एतेनावयजे, तस्मै ते स्वाहा, यस्ते राजन्वरुण द्विपात्सु चतुष्पात्सु पशुषु पाशस्तं त एतेनावयजे, तस्मै ते स्वाहा, यस्ते राजन्वरुणौषधीषु वनस्पतिष्वप्सु पृथिव्यां दिक्षु पाशस्तं त एतेनावयजे, तस्मै ते स्वाहा ॥ एते वै वरुणस्य पाशा, स्तत एनं मुञ्चति ॥

2.3.2 अनुवाकः2  
वैश्वदेवं चरुं निर्वपेद् भ्रातृव्यवान् , देवाश्च वा असुराश्चास्पर्धन्त, ते देवाः संग्रहणेनायजन्त, ते यत् किंचासुराणां स्वमासीत्तत्समगृह्णन् , मनांसि वावैषां तत्समगृह्णन् , तेऽमनसः पराभवन् , भ्रातृव्यवान् यजेत, मनोग्रहणं वा एतत् , मनांसि वा एतद् भ्रातृव्याणां संगृह्णाति, तेऽमनसः पराभवन्ति, ग्रामकामो यजेत, मनोग्रहणं वा एतत् , मनांसि वा एतत्सजातानां संगृह्णाति, तेऽस्मान्मनोगृहीता नापयन्ति, सर्वेषां सजातानां गृहादाज्यमाहरेयु , र्यावतामेव कियतां च गृहादाज्यमाहरन्ति तेषां सर्वेषां मनांसि संगृह्णाति, तेऽस्मान्मनोगृहीता नापयन्ति , आमनेन जुहोति , आमनस एवैनान् करोति ॥ आमनस्य देव ये सजाताः समनसस्तानहं कामये हृदा, ते मां कामयन्तां हृदा, तान्मा आमनसस्कृधि स्वाहा , आमनस्य देव ये पुत्राः समनसस्तानहं कामये हृदा, ते मां कामयन्तां हृदा,
तान्मा आमनसस्कृधि स्वाहा , आमनस्य देव याः स्त्रियः समनसस्ता अहं कामये हृदा, ता मां कामयन्तां हृदा, तान्मा आमनसस्कृथि स्वाहा , आमनस्य देव ये पशवः समनसस्तानहं कामये हृदा, ते मां कामयन्तां हृदा, तान्मा आमनसस्कृधि स्वाहा ॥ एते वै सजाताः सजाता इव पुत्रा इव स्त्रिय इव पशव इव, तैरात्मानं अभिसंयुङ्क्ते, तैर्भवति, पृषती गौर् धेनुर्दक्षिणा, सा हि वैश्वदेवी , अथ यद् वैश्वदेवीष्टि , र्वैश्वदेवीर्वा इमाः प्रजा, स्ता एवावारुन्द्ध, ता आद्या अकृत, बहिरात्मं वै प्रयाजानुयाजा, आत्मा देवता, यत् प्रयाजानुयाजानां पुरस्ताद्वोपरिष्टाद्वा जुहुयाद् बहिरात्मं सजातान् दधीत , अथ यन्मध्यतो जुहोति, मध्यत एव सजातानात्मन् धत्ते, यदि कामयेत,  ताजग् एयुस्ताजक् परेयुरिति दारुमयेण जुहुयात् , चराचरा हि वनस्पतयो , यदि कामयेत ध्रुवाः स्युः कृछ्रादेयुरिति मृन्मयेन जुहुयात् ॥ ध्रुवा हीयम् , ध्रुवोऽसि, ध्रुवस्त्वं देवेष्वेधि, ध्रुवोऽहं सजातेषु भूयासं प्रियः सजातानां उग्रश्चेत्ता वसुवित् , उग्रोऽसि , उग्रस्त्वं देवेष्वेधि , उग्रोऽहं सजातेषु भूयासं प्रियः सजातानां उग्रश्चेत्ता वसुवित् , अभिभूरसि , अभिभूस्त्वं देवेष्वेधि , अभिभूरहं सजातेषु भूयासं प्रियः सजातानां उग्रश्चेत्ता वसुवित्, परिभूरसि, परिभूस्त्वं देवेष्वेधि, परिभूरहं सजातेषु भूयासं प्रियः सजातानां उग्रश्चेत्ता वसुवित् , सूरिरसि, सूरिस्त्वं देवेष्वेधि, सूरिरहं सजातेषु भूयासं प्रियः सजातानां उग्रश्चेत्ता वसुवित् ॥ एते वै सजातास्तानस्मिन् दधाति, तानस्मादनपक्रमिणः करोति ॥

2.3.3 अनुवाकः3  
अथैषोऽश्वः प्रतिगृह्यते, स वा उभयतोदन् प्रतिगृहीतो निर्बभस्त्यस्येन्द्रियं च पशूंश्च, वरुणो वा अश्वो वरुणदेवत्यो , यो वा अश्वं प्रतिगृह्णाति वरुणं स प्रसीदति, तदश्वहविषा यष्टव्यं , निर्वरुणत्वाय, चतुष्कपाला भवन्ति, चतुष्पाद्वा अश्वः, कपालैरेवैनं आप्नोति, यावन्तोऽश्वास्तावन्तः पुरोडाशा भवन्ति, सर्वत एवैनं मुञ्चति , एकोऽधि भवति, यन् नोपस्मरति तस्मा एव स, यः पुनः प्रतिग्रहिष्यन्त्स्यान् न स यजेत, यद्धि पुनः प्रतिगृह्णीयात् पुनर्वरुणं प्रसीदेत्  , अथ यः पुनः प्रतिग्रहीष्यन्त्स्यात्तस्य वारुणा नेमाः स्युः सौर्यवारुणा नेमा, यद्वारुणो , वरुणादेवैनं तेन मुञ्चति , अथ यत्सौर्यः, स्वामेव देवताम् उपप्रतिगृह्णाति , आत्मनोऽहिंसायै , एकविंशतिः सामिधेनीर्भवन्ति , असा आदित्य एकविंशः, प्रजापतिरसा आदित्यः, प्राजापत्योऽश्वो , यावान् एवाश्वस्तमाप्नोति, सर्वे वा अन्ये पशवो योनिमन्तः पुरुषयोनयो , अयोनिरश्वोऽप्सुजा, यदेषोऽपोनप्त्रीयश्चरुर्भवति योनिमन्तमेवैनं अकः, स्व एवैनं योनौ प्रतिष्ठापयति ॥ यस्ते राजन्वरुण गायत्रछन्दाः पाशो ब्रह्मन् प्रतिष्ठितस्तं त एतेनावयजे, तस्मै ते स्वाहा, यस्ते राजन्वरुण त्रिष्टुप्छन्दाः पाशः क्षत्रे प्रतिष्ठितस्तं त एतेनावयजे, तस्मै ते स्वाहा, यस्ते राजन्वरुण जगच्छन्दाः पाशो विशि प्रतिष्ठितस्तं त एतेनावयजे, तस्मै ते स्वाहा, यस्ते राजन्वरुणानुष्टुप्छन्दाः पाशो दिक्षु प्रतिष्ठितस्तं त एतेनावयजे, तस्मै ते स्वाहा ॥ छन्दांसि वै वरुणस्य पाशा, स्तैर् एनं गृह्णाति, यैर् एनं गृह्णाति तैर् एनं मुञ्चति , अपोनप्त्रीयाभ्यां द्वाभ्यां जुहोति, य एवाप्सव्यो वरुणस्तत एनं मुञ्चति ॥

2.3.4 अनुवाकः4  
अग्नेरायुरसि, तेनास्मा अमुष्मा आयुर्देहि , इन्द्रस्य प्राणोऽसि, प्राणं देह्यमुष्मै यस्य ते प्राणः, स्वाहा, पितॄणां प्राणोऽसि, प्राणं दत्तामुष्मै येषां वः प्राणः, स्वाहा, विश्वेषां देवानां प्राणोऽसि, प्राणं दत्तामुष्मै येषां वः प्राणः, स्वाहा, बृहस्पतेः प्राणोऽसि, प्राणं देह्यमुष्मै यस्य ते प्राणः, स्वाहा, प्रजापतेः प्राणोऽसि, प्राणं देह्यमुष्मै यस्य ते प्राणः स्वाहा ॥
यन् नवमैत्तन् नवनीतमभवद्यदसर्पत् तत्सर्पिः ।
यदघ्रियत तद् घृतं ॥
घृतस्य पन्थां अमृतस्य नाभिम् इन्द्रेण दत्तं प्रयतं मरुद्भिः ।
तत् त्वा विष्णुरन्वपश्यत् तत्त्वेडा गव्यैरयत् ॥
पावमानस्य त्वा स्तोमेन गायत्रस्य वर्तन्योपांशोस्त्वा वीर्येणोत्सृजे, बृहता त्वा रथंतरेण त्रैष्टुभ्या वर्तन्या शुक्रस्य त्वा वीर्येणोद्धरे , अग्नेष्ट्वा मात्रया जागत्या वर्तन्या देवस्त्वा सवितोन्नयतु जीवात्वै जीवनस्यायै ॥
इदं वर्चो अग्निना दत्तमागान्महि राधः सह ओजो बलं यत् ।
दीर्घायुत्वाय शतशारदाय प्रतिगृभ्णामि महत इन्द्रियाय ॥
इममग्ना आयुषे वर्चसे कृधि तिग्मम् ओजो वरुण सोम राजन् ।
मातेवास्मा अदिते शर्म यच्छ विश्वे देवा जरदष्टिर्यथासत् ॥
अग्निरायु, स्तस्य मनुष्या आयुष्कृत, स्तेनायुषायुष्मान् एधि, ब्रह्मायु, स्तस्य ब्राह्मणा आयुष्कृत, स्तेनायुषायुष्मान् एधि, यज्ञ आयु, स्तस्य दक्षिणा आयुष्कृत, स्तेनायुषायुष्मान् एधि , अमृतमायु, स्तस्य देवा आयुष्कृत, स्तेनायुषायुष्मान् एधि , अश्विनोः प्राणोऽसि, तौ ते प्राणं दत्तां , तेन जीव, मित्रावरुणयोः प्राणोऽसि, तौ ते प्राणं दत्तां , तेन जीव, बृहस्पतेः प्राणोऽसि, स ते प्राणं ददातु, तेन जीव, प्रजापतेः परमेष्ठिनः प्राणोऽसि, स ते प्राणं ददातु, तेन जीव ॥

2.3.5 अनुवाकः5  
आग्नावैष्णवं एकादशकपालं निर्वपेत् , सारस्वतं चरुं बार्हस्पत्यं चरुम् , पूर्वेद्युरामयाविनं याजयेत् , अग्निर्वै सर्वा देवता, विष्णुर्यज्ञो , देवताभिश्चैवास्मिन् यज्ञेन चायुर्दधाति, वाक् सरस्वती, ब्रह्म बृहस्पति , र्वाचा चैवास्मिन् ब्रह्मणा चायुर्दधाति , अथो प्राणा वै देवताः, प्राणान् वा एतत् पूर्वेद्युर्गृहीत्वोपवसति, 
स श्वो भूत आग्नेयमष्टाकपालं निर्वपेत् , सौम्यं पयसि चरुमादित्यं घृते चरुं वारुणं चरुं यवमयमियन्तमग्नये वैश्वानराय द्वादशकपालं आमयाविनं याजयेत् , यो वै प्रमीयतेऽग्निं तस्य शरीरं गच्छति सोमं रसो , यदाग्नेयः, शरीरं एवास्य तेन निष्क्रीणाति, यत्सौम्यो , रसं तेन, यावान् एव तं निष्क्रीय , इयं वा अदिति, रस्यामधि प्रजाः प्रजायन्ते , अस्यां एवैनं अधि प्रजानयति , इयांश्चरुर्भवति , एतावान् वा आत्मा, यावान् एवास्यात्मा तं वरुणान् मुक्त्वा, संवत्सरो वा अग्निर्वैश्वानरः, संवत्सर एवैनं प्रतिष्ठापयति, संवत्सरायुषं एनं करोति , अग्नेरायुरसि, तेनास्मा अमुष्मा आयुर्देहीति , अग्निर्वै मनुष्याणामायुषः प्रदाता, सोऽस्मा आयुः प्रयच्छति, पञ्चभिर्जुहोति, पाङ्क्तः पुरुषो , यावान् एव पुरुषस्तं समीरयति, यावान् एव पुरुषस्तं समीरयित्वा , अयं वाव यः पवत एष प्राणः , आभ्यो वा एष दिग्भ्योऽधिपवते , एतद्देवत्या वा इमा दिशो , यथादेवतं वावैनं एतदाभ्यो दिग्भ्योऽधि समीरयित्वा प्राणानस्मिन् दधाति ॥
यन् नवमैत्तन् नवनीतमभवद्यदसर्पत्तत्सर्पिः ।
यदघ्रियत तद् घृतं ॥ 
इति घृतस्य वा एतन्महिमानं उदाचष्टे , अथो महयत्य् एवैनत् , पावमानस्य त्वा स्तोमेन गायत्रस्य वर्तन्योपांशोस्त्वा वीर्येणोत्सृजा, इति यथा वा इदं वध्यम् उत्सृजत्य् उद्धरत्य् उन्नयत्येवं तत् , एतावद्वा अस्ति स्तोमा ग्रहाश्छन्दांसि, यावदेवास्ति तेनास्मा आयुर्दधाति, यज्ञेनास्मा आयुर्दधाति, सर्व ऋत्विजः पर्याहुः, सर्वे वा एत एतस्मै चिकित्सन्ति, सर्व एवास्मा आयुर्दधाति , ब्रह्मणो हस्तमालभ्य पर्याहु , र्ब्रह्म वै ब्रह्मा, ब्रह्मणैवास्मिन् ब्रह्मायुर्दधाति, हिरण्यादधि घृतं निष्पाययन्ति , अमृतं वै हिरण्यम्, आयुर्घृतं, अमृतादेवैनं अध्यायुर् निष्पाययन्ति निरिव धयति , आयुरेवात्मन् धत्ते, तदस्मा आबध्नाति , आयुषैनं समर्धयति , आग्नेय्यां बध्नाति ,   अग्निर्वै सर्वा देवता, सर्वाभिरेवास्मिन् देवताभिरायुर्दधाति , अग्निरायु, स्तस्य मनुष्या आयुष्कृत, स्तेनायुषायुष्मान् एधीति, यो वै देवानायुष्मतश्चायुष्कृतश्च वेद सर्वमायुरेति न पुरायुषः प्रमीयते , एते वै देवा आयुष्मन्तश्चायुष्कृतश्च यदिमे प्राणा, स्तेऽस्मिन्नायुर्दधाति , अश्विनोः प्राणोऽसि तौ ते प्राणं दत्तां, तेन जीवेति , इमे वा एते प्राणा, स्तानस्मिन् दधाति, तानस्मादनपक्रमिणः करोति, दश देया , दश ह्यात्मन् प्राणाः, प्राणानस्मिन् दधाति , अश्वो देयो , वासो देयम् , हिरण्यं देयम् , गौर्देयो , वरो देयो , बहु देयम् ॥

2.3.6 अनुवाकः6  
आग्नेयमष्टाकपालं निर्वपेदैन्द्रं पञ्चकपालं दधि मधु घृतं धाना उदकं, तत् संसृष्टं भवति , अर्यम्णे चरुर्भवति, ऋद्ध्या एवाग्नेय , ऐन्द्रः पञ्चकपालः, पाङ्क्तो यज्ञः, पङ्क्ती याज्यानुवाक्ये, पाङ्क्ताः पशवः, पाङ्क्तः पुरुषो , यावान् एव पुरुषस्तमाप्नोति, स सर्वो भूत्वा पशूनाप्नोति, पशव इव ह्येतत् संसृष्टं, अथो यावन्त एव पशवस्तानस्मै संसृजति, तदाहु , रैन्द्र एकादशकपालः कार्या,  इति ऐन्द्रा हि पशवो , अथो आहुः, प्राजापत्यं कार्यम् इति, प्राजापत्या हि पशवः, प्रजापतिः पशूनां प्रजनयिता, तं एव भागधेयेनोपासरत् , सोऽस्मै पशून् प्रजनयति , अथैषोऽर्यम्णे चरु , र्यो ददाति सोऽर्यमा, दानं अर्यमा, दानकामा अस्मै प्रजा भवन्ति , अग्नये भ्राजस्वतेऽष्टाकपालं निर्वपेत्सौर्यं चरुमग्नये भ्राजस्वतेऽष्टाकपालं , चक्षुष्कामं याजयेत् , अग्नेर्वै मनुष्या नक्तं चक्षुषा पश्यन्ति सूर्यस्य दिवा , एतौ वै चक्षुषः प्रदातारौ, ता एव भागधेयेनोपासरत्, ता अस्मै चक्षुः प्रयच्छतः, समानं वै चक्षुर्दधातु, यत्समानी देवता चरुमभितो भवति नानानं एवास्मै चक्षुषी प्रतिदधाति, यावदन्यतरेणाक्ष्णा पश्यति तावदुभाभ्यां पश्येद्यच्चरुरन्तरा न स्यात् , अथ यच्चरुरन्तरा भवति, तस्मादिदमन्तरा चक्षुषोर् विधृत्यै, शुक्ला व्रीहयो भवन्ति, श्वेता गा आज्याय दुहन्ति , एवं इव ह्यसा आदित्यः समृद्ध्यै, पयसि भवति, पयो वै घृतं , पयश्चक्षुः, पयसैवास्मै पयश्चक्षुर्दधाति, सौरीभिरादधाति, चक्षुरस्मिन् दधाति ॥

2.3.7 अनुवाकः7  
देवा असुराणां वेशत्वमुपायन् , इन्द्रस्तु नाप्युपैत् , तेषां वा इन्द्रियाणि वीर्याण्यपाक्रामन् , अग्ने रथंतरम् , इन्द्रस्य बृहत् , विश्वेषां देवानां वैरूपं ,
सवितुर्वैराजं , त्वष्टू रेवती, मरुतां शक्वरी, तानि वा इन्द्रोऽन्वपाक्रामत् , तैरात्मानं अभिसमयुङ्क्त, तैरभवत् , यो भूतिकामः स्यात् तं एतया याजयेत् , एतैरेवेन्द्रियैर् वीर्यैरात्मानं अभिसंयुङ्क्ते, तैर्भवति, द्वादशकपालो भवति वैश्वदेवत्वाय , उत्तानानि कपालानि उपदधाति, तत् स्विच्चरुमकर् अनिर्दाहाय , अभिशस्यमानं याजयेत् , यस्य वै देवा अन्नमदन्त्यदन्ति तस्य मनुष्या अन्नं , सर्वा वा एता देवताः, सर्वा वावास्यैतद्देवता अन्नमजीघसत् , अदन्ति हास्य मनुष्या अन्नं ॥ इन्द्राय राथंतरायानुब्रूहि ॥ इति रथंतरस्या ऋचमनूच्य बृहत ऋचा यजेत् ॥ इन्द्राय बार्हतायानुब्रूहि ॥ इति बृहत ऋचमनूच्य रथंतरस्य ऋचा यजेत् ॥ इन्द्राय वैरूपायानुब्रूहि ॥ इति वैरूपस्या ऋचमनूच्य वैराजस्य ऋचा यजेत् ॥ इन्द्राय वैराजायानुब्रूहि ॥ इति वैराजस्या ऋचमनूच्य वैरूपस्य ऋचा यजेत् ॥ इन्द्राय रैवतायानुब्रूहि ॥ इति रेवतीमनूच्य शक्वर्या यजेत् ॥ इन्द्राय शाक्वरायानुब्रूहि ॥ इति शक्वरीमनूच्य रेवत्या यजेत् , एतैरेवैनमिन्द्रियैरेताभिर्देवताभिर् व्यतिषजति, पर्यूहमवद्यति , एतैरेवैनमिन्द्रियैरेताभिर्देवताभिः पर्यूहति, पशवो वै बृहती , अग्नी रुद्रो , यद् बृहत्या वषट्कुर्याद् रुद्रायास्य पशूनपिदध्यात् , अथो बृहतीं ह्ययातयाम्नीं पशवोऽनुप्रजायन्ते , अनुवाक्यायाश्चत्वार्यक्षराणि याज्यामभ्यत्यूहति , अनुष्टुभं च संपादयति पङ्क्तिं च, वाग् वा अनुष्टुप् , प्रजापतिः पङ्क्ति , र्वाचि वा एतत् प्रजापतिम् अप्यस्राट् प्रजननाय, तन् मिथुनं , तस्मादेव मिथुनाद्यजमानः प्रजया च पशुभिश्च प्रजायते ॥

2.3.8 अनुवाकः8  
स्वाद्वीं त्वा स्वादुना तीव्रां तीव्रेण शुक्रां शुक्रेण । 
देवीं देवेनामृताममृतेन सृजामि सं सोमेन ॥
सोमोऽसि , अश्विभ्यां पच्यस्व, सरस्वत्यै पच्यस्व , इन्द्राय सुत्राम्णे पच्यस्व ॥
पुनातु ते परिस्रुतं सोमं सूर्यस्य दुहिता ।
वारेण शश्वता तना ॥
वायोः पूतः पवित्रेण प्रत्यङ् सोमो अतिस्रुतः ।
इन्द्रस्य युज्यः सखा ॥
कुविदङ्ग यवमन्तो यवं चिद्यथा दान्त्यनुपूर्वं वियूय ।
इहेहैषां कृणुत भोजनानि ये बर्हिषा नमउक्तिं न जग्मुः ॥
उपयामगृहीतोऽसि , अछिद्रां त्वाछिद्रेणा,ऽश्विभ्यां जुष्टं गृह्णामि , एष ते योनि , रश्विभ्यां त्वा , उपयामगृहीतोऽसि , अछिद्रां त्वाछिद्रेण, सरस्वत्यै जुष्टं गृह्णामि , एष ते योनिः, सरस्वत्यै त्वा , उपयामगृहीतोऽसि , अछिद्रां त्वाछिद्रेणे, न्द्राय सुत्राम्णे जुष्टं गृह्णामि , एष ते योनि , रिन्द्राय त्वा सुत्राम्णे ॥
यदत्र शिष्टं रसिनः सुतस्य यमस्येन्द्रो अपिबञ् शचीभिः ।
अहं तमस्य मनसा घृतेन सोमं राजानमिह भक्षयामि ॥
नाना हि वां देवहितं सदस्कृतं मा संसृक्षाथां परमे व्योमन् ।
सुरा त्वमसि शुष्मिणी सोम एष मा मा हिंसिष्टँ स्वं योनिमाविशन्तौ ॥
द्वे स्रुती अशृणवं पितॄणामहं देवानां उत मर्त्यानां ।
याभ्यां इदं विश्वमेजत्समेति यदन्तरा पितरं मातरं च ॥
ये भक्षयन्तो न वसूनि आनशुर् यानग्नयो अन्वतप्यन्त धिष्ण्याः ।
या तेषामवया दुरिष्टिः स्विष्टिं नस्तां विश्वकर्मा कृणोतु ॥
अयज्ञियान् यज्ञियान्मन्यमानः प्राणस्य विद्वान्त्समरे न धीरः ।
एनो महच्चकृवान् बद्ध एष तं विश्वकर्मन् प्रमुञ्चा स्वस्तये ॥
यजमानं ऋषया एनसाहुर्विहाय प्रजामनुतप्यमानाः ।
मधव्यौ स्तोका अप तौ रराध सं नस्ताभ्यां सृजतु विश्वकर्मा ॥

2.3.9 अनुवाकः9  
कुवलसक्तुभिराश्विनं श्रीणाति, बदरसक्तुभिरैन्द्रम् , कर्कन्धुसक्तुभिः सारस्वतं , वाग् वै सरस्वती, वाचैवास्मिन्त् स्वादुमानं दधाति , अथ यैनं असा अश्लीलं वागभिवदति , अत्यपविष्ट व्यार्धिष्टेति, सैनं पुनः कल्याणं वदति, सिंहा अध्वर्युर् ध्यायति, व्याघ्रौ प्रतिप्रस्थाता, वृकौ यजमान , एषा सुरा भवति, स यैरेव तदिन्द्रियैर् वीर्यैर् व्यृध्यते तानि अस्मिन्न् आप्त्वा धत्तो , ब्राह्मणस्य मूर्धन्त्साद्या मेध्यत्वाय , अन्नं वै सुरा, मेध्यं वा अन्नं , तेन मेध्या , एका पुरोरुक् , एका याज्या , एकधास्मिन् वीर्यं दधाति, ब्राह्मणः पाययितव्य, स्तेन हविः क्रियते , आत्मनापेया , आत्मन्न् एव वीर्यं धत्ते , अग्नौ सर्वा होतव्याः समृद्ध्यै, मध्यतो वा एष पाप्मना गृहीतो यत्समया व्येति, मध्यत एवैनं पाप्मनो मुञ्चति, यदाहवनीये जुहुयान् न पाप्मना व्यावर्तेत, क्रियेत भेषजं, अथ यद् दक्षिणे जुहोति वि पाप्मना वर्तते क्रियते भेषजं, अथ यद्विक्षारयति , एवं इव ह्येष विक्षरति शतक्षरो भवति, शतायुर्वै पुरुषः शतवीर्या , आयुरेव वीर्यमाप्नोति, यद्वा एतस्य व्यार्धि यत् प्रामायि पितॄन् वा एतस्य तदगन् , यत् पितृमतीभिरनुमन्त्रयन्ते पितॄभ्य एवैनं तेन समीरयन्ति, यत् तिस्र, स्तृतीये हि लोके पितरो , अथ यच्चत्वारो , दिग्भ्य एवैनं तेन समीरयन्ति ॥

2.4.1 अनुवाकः1  
विश्वरूपो वै त्वाष्ट्र आसीत् त्रिशीर्षासुराणां स्वस्रीयः, स सोमं एकेन शीर्ष्णापिबत् सुरां एकेन , अन्नं एकेनावयत् स इन्द्रोऽमन्यत , अयं वावेदं भविष्यती, ति
तेन समलभत, तेन युगशरं अपतत् , स तक्षाणं तिष्ठन्तमब्रवीत् , आधावे, मानि अस्य शीर्षाणि छिन्द्धी, ति तस्य तक्षोपस्कद्य परशुना शीर्षाण्यछिनत् , तस्मात्तक्ष्णे शिरो धृतं , तस्मादस्यान्नमन्नाद्यं , तस्य यत् सोमपं शिरा आसीत्स कपिञ्जलोऽभवत् , यत् सुरापं स कलविङ्को , येनान्नमावयत्स तित्तिरिः, स वै त्वष्टा पुत्रे हते सोमं आहरद् ऋत इन्द्रम् , तमधः शतशलेऽसुनोत् , अथो आहुः सहस्रशला, इति तस्मिन् वा इन्द्र उपहवमैच्छत, तन् नोपाह्वयत, तं प्रासहादाय नाड्या निरपिबत् , स सोमपीथेन व्यार्ध्यत, तस्मात् सोमो नानुपहूतेन पेयः, सोमपीथेन ह व्यर्धुको भवति, यदितोऽमुच्यत तौ सिंहा अभवताम् , यदितस्तौ व्याघ्रौ, यदितस्तौ वृकौ, यत् प्रथमं निरष्टीवत् तत् कुवलं अभवत् , यद् द्वितीयं तद् बदरं , यत् तृतीयं तत् कर्कन्धु , र्यदधस्तात् सा सुरा, तं वा एतयाश्विना अयाजयतां सौत्रामण्या, स यैरेव तदिन्द्रियैर् वीर्यैर् व्यार्ध्यत तानि अस्मिन्न् आप्त्वाधत्तां , सोमेनातिपुपुवानं याजयेत् , इन्द्रियेण वा एष वीर्येण व्यृध्यते यं सोमोऽतिपवते, यावदेवेन्द्रियं वीर्यं तदस्मिन्न् आप्त्वा दधाति, राजसूयेनाभिषिषिचानं याजयेत् , इन्द्रियेण वा एष वीर्येण व्यृध्यते यो राजसूयेनाभिषिञ्चते, यावदेवेन्द्रियं वीर्यं तदस्मिन्न् आप्त्वा दधाति, भूतिकामं याजयेत् , इन्द्रियेण वा एष वीर्येण व्यृध्यते योऽलं भूत्यै सन् न भवति, यावदेवेन्द्रियं वीर्यं तदस्मिन्न् आप्त्वा दधाति, ज्योगामयाविनं याजयेत् , इन्द्रियेण वा एष वीर्येण व्यृध्यते यस्य ज्योग् आमयति,
यावदेवेन्द्रियं वीर्यं तदस्मिन्न् आप्त्वा दधाति, नानार्तेन यष्टव्यं, इत्याहुर् , आर्तयज्ञ इव ह्येष, तदाहु, र्यष्टव्यं एव, सर्वो हि पुरुषा आर्तः, सर्वो बुभूषति, यदाश्विनी , अश्विनौ ह्यभिषज्यताम् , यत् सारस्वती, वाग् वै सरस्वती, वाचा ह्यभिषज्यताम् , यदैन्द्री, इन्द्रे हि तौ तानीन्द्रियाणि वीर्याण्याप्त्वाधत्तां ॥

2.4.2 अनुवाकः2  
सीसेन क्लीबात् कार्या , अनृतं वै सीसं, अनृतं क्लीबो , अनृतं सुरा , अनृतेनैवानृतादनृतं क्रीणाति, तदाहुः, कार्या वडबा दक्षिणेति, सृत्वरी वडबा ह्येषा, सृत्वरी वडबा , आश्विनं प्रथमं आलभन्ते , अथ सारस्वतीम्, अथैन्द्रम् , एवं एव वपाभिश्चरति , इन्द्र एवैषु तदधिभवति , ऐन्द्रः पुनः प्रचरतां प्रथमो भवति , इन्द्रं वा एतत् पुनरालभन्ते सेन्द्रियत्वाय , ऐन्द्री वपानां उत्तमा भवति , ऐन्द्रः पुरोडाशानां प्रथमो , वीर्यं वा इन्द्रो , वीर्य एवैनं अभिसंधत्तः, प्रसवाय सावित्रो , निर्वरुणत्वाय वारुणो , मध्यतो ह्येष वरुणगृहीतः, पश्चाद्वा एषा सृष्टा प्रतीचीनशीर्ष्णी, यदुपरिष्टात् पुरोडाशो भवति , अपिहित्या अछिद्रत्वाय, सह समवत्तं भवति, सहेडामुपह्वयन्ते संहित्यै , अथो इडाया अविदोहाय, यद्वै सौत्रामण्याव्यृद्धं तदस्याः समृद्धं , यदन्यदेवत्याः पुरोडाशा भवन्ति , अन्यदेवत्याः पशवो तदस्या व्यृद्धं सत् समृद्धं, अर्धं वै प्रजापतेरात्मनो धैर्यमासीत् , अर्धं माल्व्यं , यद्धैर्यं तत् पुरस्तादकुरुत, यन्माल्व्यं तत् पश्चात् पर्यौहत, यद्धैर्यं,  सोमो वै स,  ततो ब्राह्मणमसृजत, तस्माद् ब्राह्मणः सर्व एव ब्रह्माभि धीरो , यन्माल्व्यं,  सुरा वै सा, ततो राजन्यमसृजत, तस्माज् ज्यायांश्च कनीयांश्च स्नुषा च श्वशुरश्च सुरां पीत्वा विलालपत आसते, माल्व्यं हि तत् , पाप्मा वै माल्व्यं, तस्माद् ब्राह्मणः सुरां न पिबेत् , पाप्मनात्मानं नेत् संसृजा इति, तदुतैतद् राष्ट्रीयाय ब्राह्मणं ब्रूयात् , तद्य एवं विद्वान्त् सुरां पिबति न हैनं द्रूणाति, एषा वै प्रजापतेर् वीर्यवती तनू , र्वीर्यं प्रजापति, र्वीर्यमस्मिन् दधाति ॥

2.4.3 अनुवाकः3  
ततो यः सोमोऽत्यरिच्यत तमग्ना उपप्रावर्तयत् । स्वाहेन्द्रशत्रुर्वर्धस्व ॥ इति , इन्द्रस्याहैनं शत्रुमचिकीर्षत् , इन्द्रमस्य शत्रुमकरोत् , तथा वाक् स्वयमेव व्यैत् , स यं सोमं प्रावर्तयद्यस्मिंश्चाग्ना उपप्रावर्तयत्ता अग्नीषोमौ देवते प्राणापाना अभिसमभवताम् , स यावद् ऊर्ध्वबाहुः पराविध्यत्तावति व्यरमत, यदि वा प्रवणं तावदासीद्, यदि वाग्नेरधि तावदासीत्, स वा इषुमात्रमेवाह्ना तिर्यङ्ङ् वर्धतेषुमात्रमन्वङ् , अथो आहु , रहोरात्रे एवेषुमात्रं तिर्यङ्ङ् अवर्धते, षुमात्रमन्वङ्ङ् ,  इति अथो आहुर् अर्धमासं , अथो मासं, अथो संवत्सरमिति, स वा इमाः सर्वाः स्रोत्याः पर्यशयत् , तस्माद्वा इन्द्रोऽबिभेत् , तस्मादु त्वष्टाबिभेत् , तस्येन्द्रः प्रत्तिम् ऐच्छत् , तमस्मै प्रायच्छत् , तस्मै त्वष्टा वज्रं असिञ्चत् , तपो वै स वज्र आसीत् , तं उद्यमं नाशक्नोत् , अथ वै तर्हि विष्णुरन्या देवतासीत्, सोऽब्रवीत् , विष्णा एहीदमाहरिष्यावो येनायम् इदमिति, स त्रेधात्मानं विन्यधत्त , अभिपर्यावर्तादबिभेत् , अस्यां तॄतीयम्, अन्तरिक्षे तॄतीयम् , दिवि तृतीयम् , स यदस्यां तॄतीयमासीत्तेन वज्रं उदयच्छत् , विष्ण्वनुष्ठितः स वज्रं उद्यतं दृष्ट्वाबिभेत् , सोऽब्रवीत् , अस्ति वा इदं त्यस्मिन्नन्तर् वीर्यं तत्ते प्रदास्यामि, मा मा वधीरिति, तद्वा अस्मै प्रायच्छत् , तत् प्रत्यगृह्णात् ॥अधा मा ॥ इति, तद्विष्णवेऽतिप्रायच्छत् , तद्विष्णुः प्रत्यगृह्णात् ॥
अस्मास्विन्द्र इन्द्रियं दधात्व् अस्मान् रायो मघवानः सचन्ताम् । 
अस्माकं सन्त्व् आशिषः ॥
इति सोऽवेत् , अस्ति वावास्मिन्नन्तर् वीर्यम् इति, स यदन्तरिक्षे तॄतीयमासीत् , तेन वज्रं उदयच्छत् , विष्ण्वनुष्ठितः स वज्रं उद्यतं दृष्ट्वाबिभेत् , सोऽब्रवीत् , अस्ति वा इदं त्यस्मिन्नन्तर् वीर्यम् , तत्ते प्रदास्यामि, मा मा वधीरिति, तद्वा अस्मै प्रायच्छत् , तत् प्रत्यगृह्णात् ॥ द्विर्माधाः ॥
इति तद्विष्णवेऽतिप्रायच्छत् , तद्विष्णुः प्रत्यगृह्णात् ॥
अस्मास्विन्द्र इन्द्रियं दधात्व् अस्मान् रायो मघवानः सचन्ताम् ।
अस्माकं सन्त्व् आशिषः ॥
इति सोऽवेत् , अस्ति वावास्मिन्नन्तर् वीर्यम् इति, स यद्दिवि तॄतीयमासीत्तेन वज्रं उदयच्छत् , विष्ण्वनुष्ठितः स वज्रं उद्यतं दृष्ट्वाबिभेत् , सोऽब्रवीत् , अस्ति वा इदं त्यस्मिन्नन्तर् वीर्यम् , तत्ते प्रदास्यामि, मा मा वधीः ॥ संधां नु संदधावहै यथा त्वामेव प्रविशानीति, सोऽब्रवीत् , यन् मां प्रविशेः किं मे ततः स्यादिति, सोऽब्रवीत् , त्वामेवेन्धीय, तव भोगाय त्वां प्रविशेयमिति, तद्वा अस्मै प्रायच्छत् , तत् प्रत्यगृह्णात् ॥ त्रिर्माधाः ॥ इति तद्वाव त्रैधातव्या, सहस्रं वा अस्मै तत् प्रायच्छद् ऋचः सामानि यजूंषि, यद्वा इदं किं च तत् त्रैधातव्या, तदाप्नोति पशून् एव ॥

2.4.4 अनुवाकः4  
उदरं वै वृत्रः पाप्मा क्षुद् भ्रातृव्यः पुरुषस्य, यत्तप उपैति पाप्मानं वा एतत् , स्तृणुते भ्रातृव्यं क्षुधमेव, तस्मिन् वा अवदेताम् , सेयमस्या अध्य् ऊर्ध्वा वागवदत् ॥
उभा जिग्यथुर्न पराजयेथे न पराजिग्ये कतरश्चनैनोः ।
इन्द्रश्च विष्णो यदपस्पृधेथां त्रेधा सहस्रं वि तदैरयेथां ॥
इति सत्यमाहेत्यब्रवीत् , द्वे एव तॄतीये आहर्तुरेकं प्रतिग्रहीतुरिति, तौ वै तत्रैवातिष्ठेताम् , तस्मादैन्द्रावैष्णवं , त्रिरात्रस्य वा उपेप्सायै त्रैधातव्याह्रियते, यावद्वै त्रिरात्रेणोपाप्नोति तावत् त्रैधातव्ययावरुन्द्धे, तस्मादाहुः, सहस्रदक्षिणेति , उष्णिहाककुभा अन्वाह, गायत्री वा उष्णिहा , अथ यानि एतानि चत्वार्यक्षराण्य् ऋच्यधि, चतुष्पादो वा एते पशवो , यथा वा इदं पुरोडाशे पुरोडाशोऽध्येवं वा एतद्यद् ऋच्यध्यक्षराणि, प्राणो वै गायत्री, प्राणेन पशवो यता , यदुष्णिहाककुभा अन्वाह पशूनां यत्यै ॥
अग्ने त्री ते वाजिना त्री षधस्था तिस्रस्ते जिह्वा ऋतजात पूर्वीः ।
तिस्र उ ते तन्वो देववातास्ताभिर् नः पाहि गिरो अप्रयुच्छन् ॥
इति परिदधाति वीरताया , अथो रूपताया एव, यज्जगत्या परिदध्यादन्तं गछेत् , अथ यत् त्रिष्टुभा परिदधाति तान्तं गच्छति , ओजो वै वीर्यं त्रिष्टुप् , ओजस्येव वीर्ये प्रतितिष्ठति ॥

2.4.5 अनुवाकः5  
सर्वाभ्यो देवताभ्यो यज्ञ आहृत्या, इत्याहुः, सर्वो वा एष यज्ञः, सर्वाभ्यो हि देवताभ्यो यज्ञ आह्रियते, सर्वाणि छन्दांस्यन्वाह, सर्वाणि हि छन्दांसि यज्ञे प्रयुज्यन्ते , अभिचरन्नाहरेत् , सर्वो वा एष यज्ञः, सर्वेणैवैनं यज्ञेनाभिचरति , अदक्षिणः तु स्या, स्तत्स्विन्मेनिमक , र्मेनिर् ह्यदक्षिणो , अथ यो यक्ष्य,  इत्य् उक्त्वा न यजेत तं एतेन याजयेत् , सर्वो वा एष यज्ञः, सर्वेणैवास्मै यज्ञेन प्रायश्चित्तिं विन्दति , उत्तर उत्तरः पुरोडाशो ज्यायान् भवति , उत्तर उत्तरो हि लोको ज्यायान् , यथा वा इयमेवमसा , अथ वा अन्तरिक्षम् , नास्या रूपं नामुष्या, स्तस्माद्यवमयो मध्यतो , अथो एवं इव ह्यन्तरिक्षस्य रूपं , द्वादशकपालो भवति, यद्वै त्रिस्त्रिस्तत् त्रैधातव्यायाः समृद्धं , सर्वेषामतिघातं अवद्यति , अच्छम्बट्काराय, यावता हि न प्राप्नुयात्तावता छम्बट्कुर्यात् , एतद्वै तद्यदाहु, श्छम्बण्णासा  इति,  वास इव वै यज्ञ ऊयते, यत्तार्प्याणि विषीव्यन्ति यजुषां तद् रूपं , यद् धेनवो दीयन्त उक्थामदानां तत् , यद्धिरण्यं दीयते चन्द्रं गीयता, इति वै सामाहुः साम्नां तद् रूपं, एतेन वै सृञ्जया अयजन्त, ते श्रियोऽन्तमगच्छन् , तस्मान् नातिबहु यष्टव्यं, ईश्वरो हि पराङ् अतिपत्तो , र्यो वा एतेन यजते वि स छिनत्ति, पुत्रो याजयितव्यो , अनुसंतत्यै ॥

2.4.6 अनुवाकः6  
आग्नेयमष्टाकपालं निर्वपेदैन्द्रमेकादशकपालं बार्हस्पत्यं चरुम् भूतिकामं याजयेत् , इन्द्रो वै शिथिर इवामन्यत, सोऽग्निं च बृहस्पतिं चाब्रवीत् , याजयतं मेति, तं वा एतयाग्निश्च बृहस्पतिश्चायाजयताम् , तस्मिंस्तेजोऽग्निरदधात् , इन्द्रियमिन्द्रो , ब्रह्म बृहस्पति, स्तता इन्द्रोऽभवत् , यो भूतिकामः स्यात् तं एतया याजयेत् , तेज एवास्मिन्नग्निर्दधाति , इन्द्रियमिन्द्रो , ब्रह्म बृहस्पति , र्भवत्येव, यदस्मिंस्त्रीणि वीर्याण्यधत्तां तस्मात् त्रिधातु , रैन्द्र इतरा, अभिसंश्लेषयन्ति सेन्द्रियत्वाय ॥

2.4.7 अनुवाकः7  
पुरोवात जिन्व रावट् स्वाहा, वातवान् वर्षन् भीम रावट् स्वाहा, स्तनयन्वर्षन्न् उग्र रावट् स्वाहा , अतिरात्रं ववर्ष्वान् पूर्त रावट् स्वाहा, बहु ह वा अयमवर्षीदिति, श्रुत रावट् स्वाहा, तपति वर्षन् विराड् रावट् स्वाहा,ऽवस्फूर्जन्  विद्युद्वर्षंस्त्वेष रावट् स्वाहा, नशनि अवस्फूर्जन्वर्षन् भूत रावट् स्वाहा ॥
मान्दा वशा ज्योतिष्मतीरमस्वरीः शुन्धो अज्रा उन्दतीः सुफेनाः ।
मित्रभृतः क्षत्रभृतः सुराष्ट्रा इह नोऽवत ॥
वृष्णो अश्वस्य संदानं असि, वृष्ट्यै त्वोपनह्यामि ॥
देवा वसव्या अग्ने सोम सूर्यापो दत्तोदधिं भिन्त ।
दिवः पर्जन्यादन्तरिक्षात् पृथिव्यास्ततो नो वृष्ट्यावत ॥
देवाः शर्मण्या मित्रवरुणार्यमन्नपो दत्तोदधिं भिन्त ।
दिवः पर्जन्यादन्तरिक्षात् पृथिव्यास्ततो नो वृष्ट्यावत ॥
देवाः सपीतयोऽपां नपान् नराशँसापो दत्तोदधिं भिन्त ।
दिवः पर्जन्यादन्तरिक्षात् पृथिव्यास्ततो नो वृष्ट्यावत ॥
दिवा चित्तमः कृण्वन्ति पर्जन्येनोदवाहेन ।
यत्पृथिवीं व्युन्दन्ति ॥
आ यन् नरः सुदानवो ददाशुषे दिवः कोशमचुच्यवुः ।
प्र पर्जन्यः सृजतां रोदसी अनु धन्वना यन्तु वृष्टयः ॥
उदीरयता मरुतः समुद्रतो दिवो वृष्टिं वर्षयता पुरीषिणः ।
न वो दस्रा उपदस्यन्ति धेनवः शुभे कमनु रथा अवृत्सत ॥
सृजा वृष्टिं दिवो , आद्भिः समुद्रं पृण, ये देवा दिविभागाः स्थ ये अन्तरिक्षभागा ये पृथिवीभागास्त इदं क्षेत्रं आविशत, त इदं क्षेत्रमनुविविशत ॥

2.4.8 अनुवाकः8  
वृष्टिर्वै देवेभ्योऽन्नाद्यमपाक्रामत् , तत इदं सर्वमशुष्यत् , ते देवाः प्रजापतिमेवोपाधावन् , तान् वा एतया प्रजापतिरयाजयत् कारीर्या, तेभ्यो वृष्टिमन्नाद्यमवारुन्द्ध , यत्र पर्जन्यो न वर्षेत्तदेतया ज्येष्ठं वा पुरोहितं वा याजयेत् , वृष्टिर्वा एतेभ्योऽन्नाद्यमपक्रामति यत्र पर्जन्यो न वर्षति, यत् कारीर्या याजयन्ति वृष्ट्या अन्नाद्यस्यावरुद्ध्यै , अष्टौ वातहोमा अष्टौ दिशा,  इति दिग्भ्य एवैतैर् वृष्टिमावर्तयन्ति, मान्दा वशा ज्योतिष्मतीरमस्वरी, रिति एतानि वा अपां नामधेयानि, यथा वा इदं नामग्राह, मसा असा इति ह्वयत्ये, वं वा एतदपो नामधेयैश्च्यावयति, वृष्णो अश्वस्य संदानं असीति, वृषा ह्यश्वो , वृषा पर्जन्यः, समृद्ध्यै वृष्ट्यै त्वोपनह्यामीति, वृष्ट्यै ह्युपनह्यति, देवा वसव्या अग्ने सोम सूर्ये, ति देवताभिरेवान्वहं वृष्टिमच्छैति, यदि न वर्षेत्तत्रैव वसेयु, रहोरात्राभ्यां एव वृष्टिं च्यावयन्ति, करीराणि भवन्ति वृष्ट्या अन्नाद्यस्यावरुद्ध्यै, मधूद्युतानि भवन्ति , अपां वा एष ओषधीनां रसो , अपामेवैना ओषधीनां रसेनाच्छैति, रसेनैनाश्च्यावयति , अग्नये धामछदेऽष्टाकपालं निर्वपेन्मारुतं सप्तकपालं सौर्यमेककपालं , वृष्टिकामं याजयेत् , अग्निर्वा इतो वृष्टिम् ईट्टे, मरुतोऽमुतश्च्यावयन्ति, तां सूर्यो रश्मिभिर्वर्षति , एते वै वृष्ट्याः प्रदातार, स्तान् एव भागधेयेनोपासरत् , तेऽस्मै वृष्टिं प्रयच्छन्ति, सृजा वृष्टिं दिव आद्भिः समुद्रं पृणे, ति इमाश्चैवामूश्च समस्रा, डाभिरमूरच्छैति, ये देवा दिविभागाः स्थ ये अन्तरिक्षभागा ये पृथिवीभागास्त इदं क्षेत्रं आविशत त इदं क्षेत्रं अनुविविशतेति , इमान् एव लोकान् वृष्ट्यै संमृशति ॥
इति मध्यमकाण्डे चतुर्थः प्रपाठकः।।

काम्याः पशवः  
2.5.1 अनुवाकः1  
सौम्यं बभ्रुं लोमशं पिङ्गलमालभेत पशुकामः, सौमीर्वा ओषधया , ओषधयः पशवो , यत्सौम्यः, प्रत्यक्षमेवास्मै पशुमालभते, लोमशो भवति , एतद्वै पुष्ट्या रूपं , पुष्टिमेवावरुन्द्धे, बभ्रुः पिङ्गलो भवति सोमस्य रूपं समृद्ध्यै, यस्त्रैतानां उत्तमो जायेत तं सौमापौष्णमालभेत पशुकामः, सोमो वै रेतोधाः, पूषा पशूनां प्रजनयिता, सोम एवास्मै रेतो दधाति, पूषा पशून् प्रजनयति, स्तनं वा एतेषाम् द्वा अभिजायेते,  ऊर्जं तृतीया , ऊर्ग् वै पशव , ऊर्जैवास्मा ऊर्जं पशूनाप्त्वावरुन्द्धे, त्रिर्वा एषा संवत्सरस्यान्यान् पशून् परिविजायत , एतद्वै पुष्ट्या रूपं , पुष्टिमेवावरुन्द्धे, भागिनीर्वा अन्याः प्रजा,  अभागा अन्या , यदौदुम्बरो यूपो भवति , उभयीरेवैना भागिनीः करोति, मासि  मासि वा एषोऽवान्तरम् अन्येभ्यो वनस्पतिभ्यः पच्यते , एतद्वै पुष्ट्या रूपं , पुष्टिमेवावरुन्द्धे, प्राजापत्यं तूपरम् आलभेत पशुकामः, प्राजापत्या वै पशवः, प्रजापतिः पशूनां प्रजनयिता, तं एव भागधेयेनोपासरत्, सोऽस्मै पशून् प्रजनयति, योनिर्वै प्रजापति , र्योनेरेव प्रजायते, सर्वेषां वा एष पशूनां रूपाणि प्रति, पुरुषस्येव श्मश्रूणि , अश्वस्येव शिरस् , गर्दभस्येव कर्णौ, शुन इव लोमानि, गोरिव पूर्वौ पादौ , अवेरिवापरौ , अजः खलु वै सर्वाण्येव पशूनां रूपाण्याप्त्वावरुन्द्धे, सर्वाण्येनं पशूनां रूपाण्य् उपतिष्ठन्ते, हिरण्यगर्भवत्याघारो , याः प्रजापतेः सामिधेनीस्ताः सामिधेनी , याः प्रजापतेराप्रियस्ता आप्रियो , हिरण्यं देयम् सशुक्रत्वाय, तार्प्यं देयम् सयोनित्वाय , अधीवासो देयो , यज्ञस्य तेन रूपाण्याप्त्वावरुन्द्धे , एतेन वा उपकेरू रराध, ऋध्नोति य एतेन यजते, द्वादशधा ह त्वै स प्राशित्रं परिजहार, तत्र द्वादश द्वादश वरान् ददौ, यद् द्वादश दीयन्ते तस्यैषा प्रतिमा, श्वेतं वायवा आलभेत, भूतिकामं याजयेत् , वायुर्वै देवानां ओजिष्ठः क्षेपिष्ठः, स एनं भूत्यै निनयति, तदाहु , रधृता देवतेश्वरा निर्मृज ईश्वरैनं आर्तिं निनेतोरिति, तदति सैवैनं भूत्यै निनयति, श्वेतं वायवे नियुत्वता आलभेत, ग्रामकामं याजयेत् , वायुर्वा इमाः प्रजा नस्योता इत्थं चेत्थं च नेनीयते, यद्वायवे, वायुरेवास्मै नस्योतां विशं निनयति, नियुत्वती याज्यानुवाक्ये भवतो , ग्राममस्मिन् दाधार, श्वेतो भवति, ब्रह्मणो रूपं समृद्ध्यै, श्वेतं वायवे नियुत्वता आलभेत , आमयाविनं याजयेत् , प्राणो वै वायुः, प्राणो हि वा एतस्यापक्रान्तोऽथैतस्यामयति, यद्वायवे, वायुरेवास्मै प्राणं निनयति, नियुत्वती याज्यानुवाक्ये भवतः, प्राणं अस्मिन् दाधार, श्वेतो भवति, ब्रह्मणो रूपं समृद्ध्यै, श्वेतं वायवे नियुत्वता आलभेत, पशुकामं याजयेत् , प्राणो वै वायुः, प्राणं वा एतत् पशवः प्रतिधावन्ति यद्वर्षेषु वातं प्रतिजिघ्रति, यद्वायवे, वायुरेवास्मै पशून् निनयति, नियुत्वती याज्यानुवाक्ये भवतः, पशूनस्मिन् दाधार, श्वेतो भवति, ब्रह्मणो रूपं समृद्ध्यै ॥

2.5.2 अनुवाकः2  
स्वर्भानुर्वा आसुरः सूर्यं तमसाविध्यत् , तस्य देवास्तमोऽपाघ्नन् , यत् प्रथमं तमोऽपाघ्नन्त्साविः कृष्णाभवत् , यद् द्वितीयं सा लोहिनी, यत् तृतीयं सा बलक्षी, यदध्यस्तादपाकृन्तत् साविर्वशाभवत् , तेऽब्रुवन् , देवपशुमिमं कामायालभामहा इति , अथ वा इयं तर्ह्य् ऋक्षासीदलोमिका, तेऽब्रुवन् , तस्मै कामायालभामहै यथास्यामोषधयश्च वनस्पतयश्च जायन्ता इति, तां वै तस्मै कामायालभन्त, ततोऽस्यामोषधयश्च वनस्पतयश्चाजायन्त, यः प्रजाकामो वा पशुकामो वा स्यात्स एताम् अविं वशामालभेत, प्र प्रजया च पशुभिश्च जायते , अथो आहु , र्यः प्रथमस्तमस्यपहते सूर्यस्य रश्मिर् यूपस्य चषालेऽवातनोत्  साविर्वशाभवदिति, तदुभयेनैव देवपशुरालभ्यते, यद्यस्यास्तज्जन्म यदि वेतरं तत् कामाय कामायैवाविर्वशालभ्यते, आग्नेयमजमालभेत, वारुणं पेत्वं भूतिकामं याजयेत् , आग्नेयानि वै पुरुषस्यास्थानि, वारुणं मांसं, आग्नेयेनैवास्याग्नेयं निष्क्रीणाति, वारुणेन वारुणं , भवत्येव, सारस्वतीं मेषीमालभेत यो वाचो गृहीत, वाग् वै सरस्वती, वाचैवास्य वाचं भिषज्यति , अपन्नदती भवति सर्वत्वाय , अनधिस्कन्ना समृद्ध्यै, श्वेता मल्हा आलभेत ब्रह्मवर्चसकाम आग्नेयीं बार्हस्पत्यां सौरीम् , वसन्ताग्नेयीम् , प्रावृषि बार्हस्पत्याम् , शिशिरे सौरीम् , यदाग्नेयी, तेजस्तयावरुन्द्धे, यद् बार्हस्पत्या, ब्रह्मवर्चसं तया, यत्सौरी, रुचं तया, त्रिवृद्वावास्मा एतत् समृद्धं ब्रह्मवर्चसं दधाति, संवत्सरं पर्यालभ्यन्ते, संवत्सरेण वा अनाप्तमाप्यते, संवत्सरेणैवास्मा आप्त्वा तेजो ब्रह्मवर्चसं दधाति, श्वेता भवति, ब्रह्मणो रूपं समृद्ध्यै, वायव्यामजामालभेत,  सारस्वतीं मेषीमदित्या अजां अभिशस्यमानं याजयेत् , वायुर्वा एतस्याश्लीलं गन्धं जनता अनुविहरति यमभिशंसन्ति , एष हीदं सर्वमुपगच्छति, यद्वायवे, वायुरेवास्य तं गन्धं सुरभिमकः, सोऽस्य सुरभिर्गन्धो जनता अनुवितिष्ठते, वाचा वा एतमभिशँसन्ति यमभिशंसन्ति, वाक् सरस्वती, यत् सारस्वती, वाचैवैषां वाचं शमयति , अप्रतिष्ठितो वा एष यमभिशंसन्ति , इयं वा अदिति , रियं प्रतिष्ठा, यदादित्या , अस्यां एव प्रतितिष्ठति , इन्द्रियेण वा एष वीर्येण व्यृध्यते यमभिशंसन्ति , इन्द्रियं वीर्यं गर्भो , यद् गर्भिणीर्भवन्ति इन्द्रियेणैवैनं वीर्येण समर्धयन्ति ॥

2.5.3 अनुवाकः3  
देवाश्च वा असुराश्चास्पर्धन्त, ते वै समावदेव यज्ञे कुर्वाणा आयन् , यदेव देवा अकुर्वत तदसुरा अकुर्वत, ते न व्यावृतमगच्छन् , ते देवा एतं वामनं पशुमपश्यन् , तं वैष्णवमालभन्त, ततो वै विष्णुरिमांल्लोकान् उदजयत् , ततो देवा असुरान् एभ्यो लोकेभ्यः प्राणुदन्त, ततो देवा अभवन् , परासुरा, यः सपत्नवान् भ्रातृव्यवान् वा स्यात्स एतं वामनं वैष्णवमालभेत , अतो वै विष्णुरिमांल्लोकान् उदजयत् , विष्णोरेवोज्जितिम् अन्व् इमांल्लोकान् उज्जयति, प्रैभ्यो लोकेभ्यो भ्रातृव्यं नुदते, विषम इवालभेत, विषमान् इव हीमांल्लोकान् देवा उदजयन् , इमान् एव लोकान् उज्जयति , इन्द्रो वै वृत्रमहन् , स प्राङ् अपद्यत, स पद्यमाना इन्द्रं सप्तभिर् भोगैः पर्यगृह्णात् , तस्माद्विष्वञ्चः पशवो व्युदायन् , मूर्धतो वैदेहीरुदायन् , तस्मात्तासां पुरो जन्म पुर ओक, स्तासां जघनत ऋषभो वैदेहोऽनूदैत् , तमचायत् , अयं वाव मास्मादंहसो मुञ्चेदिति, तमैन्द्रमालभेत , आग्नेयं तु पूर्वमजमालभत, स वा अग्निनैव वृत्रस्य भोगानपिदह्याथैन्द्रेणेन्द्रियं वीर्यमात्मन्नधत्त, यः पाप्मना तमसा गृहीतो मन्येत स एतमैन्द्रम् ऋषभमालभेत , आग्नेयं तु पूर्वमजमालभेत , अग्निनैव पाप्मनो भोगानपिदह्याथैन्द्रेणेन्द्रियं वीर्यमात्मन् धत्ते , इन्द्रो वै वलमपावृणोत् , ततः सहस्रम् उदैत् , तस्य सहस्रस्याग्रतः कुभ्र उदैत् , तस्मादेतं, साहस्री लक्ष्मी, रित्याहुर्यश्च वेद यश्च न , अथो आहुर् , इमं वा एष लोकं पश्यन्नभ्युदैत् , स समैषत् , स एष समीषितः कुभ्र, इति तमैन्द्रमालभेत पशुकाम ,
ऐन्द्रा वै पशवा , इन्द्रः पशूनां प्रजनयिता, तं एव भागधेयेनोपासरत् , सोऽस्मै पशून् प्रजनयति, स यदा सहस्रं पशून् गछेदथैतं वामनं वैष्णवमालभेत , एतस्मिन्वै तत्सहस्रं प्रत्यतिष्ठत् , स तिर्यङ् व्यैषत् , तस्मादेष तिर्यङ्ङ् इव वीषित , एतेन वै स तत्सहस्रं पर्यगृह्णात् , तत्सहस्रस्य वा एष परिगृहीत्या अविक्षोभाय, देवाश्च वै पितरश्चास्मिंल्लोक आसन् , तद्यत् किंच देवानां स्वमासीत्तद्यमोऽयुवत, ते देवाः प्रजापतिमेवोपाधावन् , स प्रजापतिरेतौ मिथुनौ पशू अपश्यद् ऋषभं च वशां च, ता आलभत, वैष्णववारुणीं तु पूर्वां वशामालभत, तान्वै वरुणेनैव ग्राहयित्वा विष्णुना यज्ञेन प्राणुदता , अथैन्द्रं देवेष्वालभत, तेनैष्विन्द्रियाणि वीर्याण्याप्त्वादधाद्यः सपत्नवान् भ्रातृव्यवान् वा स्यात्स एतौ मिथुनौ पशू आलभेत ऋषभं च वशां च, वैष्णववारुणीं तु पूर्वां वशामालभेत, वरुणेनैवैनान् ग्राहयित्वा विष्णुना यज्ञेन प्रणुदते , अथैन्द्रेणेन्द्रियं वीर्यमात्मन् धत्ते ॥

2.5.4  अनुवाकः4  
सावित्रं पुनरुत्सृष्टमालभेत यः पुरा पुण्यः सन् पश्चात् पापत्वं गछेत्, सविता वै श्रियः प्रसविता, तं एव भागधेयेनोपासरत् , स एनं श्रियै प्रसुवति, पापो वा एष पुरा सन् पश्चात् श्रियमश्नुते यः पुरानड्वान्त्सन् पश्चोक्षत्वं गच्छति, यथैष श्रियमश्नुत एवं एवैनं श्रियं गमयति , ओषधीभ्यो वेहतमालभेत प्रजाकामा , ओषधीनां वा एषा प्रिया , एता वा एतां सूतोः परिबाधन्ते , ओषधयः खलु वा एतस्य प्रजामपगूहन्ति योऽलं प्रजायै सन् प्रजां न विन्दते, ता एव भागधेयेनोपासरत् , ता अस्मै प्रजां पुनर्ददति , आपो वा ओषधया , आपो ह त्वेवासत् खनन्ति, ता अस्मै प्रजां खनन्ति, द्यावापृथिवीये धेनू संमातरा आलभेतान्नकामो , यद्ध्यसौ वर्षति तदस्यां प्रतितिष्ठति, द्यावापृथिवी वा अन्नस्येशाते, ते एव भागधेयेनोपासरत् , ते अस्मा अन्नाद्यं प्रयच्छतः, स वत्सं वायवा आलभेत, वायुर्वा अनयोर्वत्सो , वायुरिमे प्रदापयति, प्रत्ते ह वा इमे दुहे य एवं वेद , ऐन्द्रीं सूतवशामालभेत, राजन्यं भूतिकामं याजयेत् , एतस्या वा अधीन्द्रोऽजायत, स जायमान एतं योनिं निरवर्तयत् , सा सूतवशाभवत् , अथो आहुर् , एतदेव सकृदिन्द्रियं वीर्यं तेजो जनयित्वा नापरं सूता आशँसत, सा सूतवशाभवदिति , इन्द्रियेण वा एष वीर्येण व्यृध्यते योऽलं भूत्यै सन् न भवति , ऐन्द्री भवति , इन्द्रियम् अस्मिन् दधाति , अथ यस्तं विन्देद् यं सूत्वा सूतवशा भवति तमैन्द्रमालभेत तेजस्काम, स्तदेवेन्द्रियं वीर्यं तेज आप्नोति, सारस्वतीं धेनुष्टरीमालभेत यः क्षेत्रे पशुषु वा विवदेत, वाग् वै सरस्वती, वाचैवैषां वाचं वृङ्क्ते, धेनुर्वा एषा सती न दुहे, तर्यमेवैषां वाचं करोति, द्यावापृथिवीयां धेनुं पर्यारिणीमालभेत यो राजन्योऽभ्यर्धो विशश्चरेत् , द्यावापृथिवीभ्यां हि वा एष निर्भक्तो, अथैषोऽभ्यर्धो विशश्चरति, द्यावापृथिवी एवैनं विशि प्रतिष्ठापयतः, पर्यारिणी भवति, पर्यारीव ह्येतद् राष्ट्रम् , यदभ्यर्धो विशश्चरति द्यावापृथिवी एवैनं विशि प्रतिष्ठाप्य, स श्वो भूते वत्सं वायवा आलभेत, वायुर्वा अनयोर्वत्सो , वायुरिमौ क्षयौ विशं च प्रदापयति, प्रत्तौ ह वा इमौ क्षयौ विशं च दुहे य एवं वेद ॥

2.5.5 अनुवाकः5  
अग्नेयमजमालभेत, सौम्यं बभ्रुम् ऋषभं पिङ्गलम् भूतिकामं याजयेत् , ऋद्ध्या एवाग्नेय , इन्द्रियेण वा एष वीर्येण व्यृध्यते योऽलं भूत्यै सन् न भवति, यत्सौम्यः, स्वयैवास्मै देवतयेन्द्रियं वीर्यमाप्त्वावरुन्द्धे, भवत्येव, बभ्रुः पिङ्गलो भवति, सोमस्य रूपं समृद्ध्यै, गोमृगं वायवा आलभेत , अभिशस्यमानं याजयेत् , अपूतो वा एष यमभिशंसन्ति, वायुर्वै देवानां पवित्रं , वायुनैवैनं  पवित्रेण पुनाति, नेव वा एष ग्रामे नारण्ये यमभिशंसन्ति, नेव खलु वा एष ग्राम्यः पशुर्नैवारण्य, स्तस्मादस्यैष देवतया पशूनां समृद्ध ऐन्द्राग्नमनुसृष्टमालभेत यस्य पिता पितामहः सोमं न पिबेत् , इन्द्रियेण वा एष वीर्येण व्यृध्यते यस्य पिता पितामहः सोमं न पिबति, यदैन्द्र , इन्द्रियेणैवैनं वीर्येण समर्धयति, देवताभिर्वा एष व्यृध्यते यस्य पिता पितामहः सोमं न पिबति, यदाग्नेयो , अग्निर्वै सर्वा देवता , देवताभिरेवैनं समर्धयति , अनुसृष्टो भवति , अनुसृष्ट इव ह्येतस्य सोमपीथो यस्य पिता पितामहः सोमं न पिबति, तस्मादस्यैष देवतया पशूनां समृद्धस्त्वाष्ट्रम् अवलिप्तमालभेत पशुकाम, स्त्वाष्ट्रा वै पशव, स्त्वष्टा पशूनां प्रजनयिता, तं एव भागधेयेनोपासरत् , सोऽस्मै पशून् प्रजनयति, सौमापौष्णँ नपुंसकमालभेत, पण्डकं याजयेत् , यत्र तू भूमेर् जायेत तत् प्रजिज्ञासेता, ऽत्र वा एतस्य जायमानस्येन्द्रियं वीर्यमपाक्रामत् , तदेवास्मा इन्द्रियं वीर्यमाप्त्वा दधाति, सोमश्च वा एतस्य पूषा च जायमानस्येन्द्रियं वीर्यमयुवेताम् , इयं वै पूषौ, षधयः सोमो , यत्सौमापौष्णः, स्वयैवास्मै देवतयेन्द्रियं वीर्यमाप्त्वावरुन्द्धे, भवत्येव, यानि अनवदानीयानि तैर् नैर्ऋतैः पूर्वैः प्रचरन्ति, निर्ऋतिगृहीता वा एषा स्त्री या पुंरूपा, निर्ऋतिगृहीत एष पुमान् यः स्त्रीरूपो ,
निर्ऋत्या एवैनं तेन मुञ्चति, न वै नैर्ऋत्याहुतिरग्निमानशे, यदङ्गारेषु जुहोति तत् स्विदग्नौ जुहोति तदु न, यत्र वा अद इन्द्रो वृषणश्वस्य मेनासीत्तदेनं निर्ऋतिः पाप्मागृह्णात् , स यं पाप्मानं अपाहत स नपुंसकोऽभवत् , यः पाप्मना तमसा गृहीतो मन्येत स एतमैन्द्रं नपुंसकमालभेत, येनैवेन्द्रः पाप्मानं अपाहत तेन पाप्मानं अपहते , अथैन्द्रेणेन्द्रियं वीर्यमात्मन् धत्ते, प्रजापतिः पशूनसृजत, स वा एतं एवाग्रे नपुंसकमसृजत, तं पशवोऽन्वसृज्यन्त , अथो आहु, रेतमेवाग्रे सृष्टं त्वष्ट्रे च पत्नीभ्यश्च नपुंसकमालभत, तेन प्रजा असृजत , इति, यः प्रजाकामो वा पशुकामो वा स्यात्स एतं त्वष्ट्रे च पत्नीभ्यश्च नपुंसकमालभेत, मिथुनं वै त्वष्टा च पत्नीश्च, त्वष्टारं वा एतन् मिथुनेऽप्यस्राट् प्रजननाय, तन् मिथुनं , तस्मादेव मिथुनाद्यजमानः प्रजया च पशुभिश्च प्रजायते ॥

2.5.6 अनुवाकः6  
प्रजापतिः प्रजा असृजत, ता एनं सृष्टा अत्यमन्यन्त, ता अतिमन्यमाना वरुणेनाग्राहयत् , ता वरुणगृहीताः कृष्णः पेत्वोऽध्यस्कन्दत् , तस्यानुहाय पादमगृह्णात् , तस्य शफः प्रावृह्यत, स एकशितिपादभवत् , तमचायत् , अयं वावासां प्रजानामवरुणगृहीतो , अनेनेमाः प्रजा वरुणान् मुञ्चानि , इति तं वारुणमालभत, तत इमाः प्रजा वरुणात् प्रामुच्यन्त, तद्वरुणप्रमोचनीय एवैष, यो ज्योगामयावी स्यात् तं एतेन याजयेत् , वरुणेन हि वा एष पाप्मना गृहीतो , अथैतस्य ज्योग् आमयति, यद्वारुणो , वरुणादेवैनं तेन मुञ्चति , एकशितिपाद् भवति , एवं इव हि तस्य रूपमासीत् समृद्ध्यै, द्वीपे याजयेत् , एता वै प्रत्यक्षं वारुणीर्यदापः, स्वे वा एतद् योनौ प्रत्यक्षं वरुणं अवयजति, समन्तमापः परिवहन्ति, रक्षसामनन्ववायाय, वारुणं कृष्णँ पेत्वमालभेताभिचरन् , यद्वारुणो , वरुणेनैवैनं ग्राहयित्वा स्तृणुते, कृष्णो भवति, तमो वै कृष्णं , मृत्युस्तमो , मृत्युनैवैनं ग्राहयति , एतद्वै पाप्मनो रूपं यत् कृष्णं , कृष्ण इव हि पाप्मा, पाप्मनैवैनं अभिषुवति, तं नियुञ्ज्यात् ॥
पशुं बध्नामि वरुणाय राज्ञा इन्द्राय भागं ऋषभं केवलो हि ।
गात्राणि देवा अभिसंविशन्तु यमो गृह्णातु निर्ऋतिः सपत्नान् ॥
इति , एताभ्य एवैनं देवताभ्यो निर्याच्य, मृत्युर्वै यमो, मृत्युनैवैनं ग्राहयति , अग्नये वैश्वानराय कृष्णं पेत्वमालभेत समान्तमभिध्रोक्ष्यन् , संवत्सरो वा अग्निर्वैश्वानरः, संवत्सराय समम्यते, संवत्सरमेवाप्त्वावरुणं काममभिद्रुह्यति , आश्विनं कृष्णललामं आलभेत , आनुजावरं याजयेत् , अश्विनौ वै देवानामानुजावरौ , अश्विना एतस्य देवते य आनुजावर, स्ता एव भागधेयेनोपासरत् , ता एनं अग्रं परिणयतः, कृष्णो भवति, पाप्मानं एवापहते, ललामो भवति, मुखतोऽस्मिंस्तेजो दधाति , आश्विनं कृष्णललामं आलभेत , आमयाविनं याजयेत् , अश्विनौ वै देवानां भिषजौ , अश्विना एतस्य देवते य आमयावी, ता एव भागधेयेनोपासरत् , ता एनं भिषज्यतः, कृष्णो भवति, पाप्मानं एवापहते, ललामो भवति, मुखतोऽस्मिंस्तेजो दधाति ॥

2.5.7 अनुवाकः7  
छन्दांसि वै यज्ञाय नातिष्ठन्त, स वषट्कारोऽभिहृत्य गायत्र्याः शिरोऽछिनत् , तस्माच् शीर्ष्णश्छिन्नाद् यो रसोऽक्षरत्ता वशा अभवन् , तद्वशानां वशात्वं, 
अथो आहु, र्वशँ वै ता अक्षरन् , ता वशा अभवन् , तद्वशानां वशात्वं, इति अथो आहुर् , वसा वै सासीत् , तद्वसा वा एता इति, ततो यः प्रथमो रसः प्राक्षरत् तं बृहस्पतिरुपागृह्णात् , सा रोहिणी बार्हस्पत्या, ततो योऽत्यक्षरत् तं मित्रावरुणौ, सा द्विरूपा मैत्रावरुणी, ततो योऽत्यक्षरत् तं विश्वे देवाः, सा बहुरूपा वैश्वदेवी, ततो योऽत्यक्षरत्तमग्निश्च मरुतश्च, सा पृश्निराग्निमारुती , अथो आहुः, कृष्णशबलीति , अथ या विप्रुषा आसंस्तानीमानि अन्यानि रूपाणि, ततो यः प्रथमो द्रप्सः परापतत् तं बृहस्पतिरभिहायाभ्यगृह्णात् , स उक्षाभवत् , तदुक्ष्णः उक्षत्वं, अथो आहु, र्यद्देवता अनुव्यौक्षत स उक्षाभवत् , तदुक्ष्णः उक्षत्वं इति, तं ब्राह्मणस्पत्यं आलभेत, ब्राह्मणं भूतिकामं याजयेत् , ब्रह्म वै ब्रह्मणस्पति , र्ब्राह्मणस्पत्यो ब्राह्मणो देवतया स्वयैवास्मै देवतयेन्द्रियं वीर्यमाप्त्वावरुन्द्धे, भवत्येव, रोहिणीं बार्हस्पत्यामालभेत ब्रह्मवर्चसकामो , ब्रह्म वै बृहस्पति , र्बार्हस्पत्यो ब्राह्मणो देवतया स्वयैवास्मै देवतयाप्त्वा तेजो ब्रह्मवर्चसं दधाति, रोहिणी भवति, ब्रह्मणो रूपं समृद्ध्यै, मैत्रावरुणीं द्विरूपामालभेत पशुकामो , अहोरात्रे वै मित्रावरुणौ , अहोरात्रे अनु पशवः प्रजायन्ते, ता एव भागधेयेनोपासरत् , ता अस्मै पशून् प्रजनयत , श्छन्दसां वा एष रस , श्छन्दसां एवास्मै रसेन पशून् धत्तो , द्विरूपा भवति समृद्ध्यै, वैश्वदेवीं बहुरूपामालभेत यस्मै कामाय कामयेत, सर्वा वा एता देवता, सर्वा वा एतद्देवताः कामाय भागधेयेनोपासरत् , ता अस्मै कामं समर्धयन्ति यत्कामो भवति, छन्दसां वा एष रस , श्छन्दसां एवास्मै रसेन दधति, बहुरूपा भवति समृद्ध्यै , आग्निमारुतीं पृश्निमालभेत वृष्टिकामो , अग्निर्वा इतो वृष्टिम् ईट्टे, मरुतोऽमुतश्च्यावयन्ति , एते वै वृष्ट्याः प्रदातार, स्तान् एव भागधेयेनोपासरत् , तेऽस्मै वृष्टिं प्रयच्छन्ति, छन्दसां वा एष रसो , रसो वृष्टि, श्छन्दसां एवास्मै रसेन रसं वृष्टिं निनयन्ति, पृश्निर्भवति, पृश्निमातरो हि मरुतो , भौमीं कृष्णशबलीमालभेतान्नकाम , इयं वा अन्नस्य प्रदात्रिका, तामेव भागधेयेनोपासरत् , सास्मा अन्नाद्यं प्रयच्छति, न चर्माप्याहरेयु , रनन्नं वै चर्म , अनन्नं कृष्ण, मनन्नेनैवानन्नमपहत्यान्नाद्यमात्मन् धत्ते, यद्वै तच् शीर्ष्णश्छिन्नात्तेज इन्द्रियं वीर्यं परापतत् सा बभ्रुर्वशाभवत्, तदेषा वशा , अन्नं एवेतरा, स्तां ब्राह्मणस्पत्यामालभेताभिचरन् , ब्रह्म वै ब्रह्मणस्पति , र्ब्राह्मणस्पत्यो ब्राह्मणो देवतया, यावदेव ब्रह्म तेनैनं सर्वेणाभिचरति, तेजसैनं प्रछिनत्ति, स्तृणुत एव, बभ्रुर्भवति, ब्रह्मणो रूपं समृद्ध्यै, सौरीं श्वेताम् आलभेत ब्रह्मवर्चसकामो , असौ वा आदित्यो ब्रह्मवर्चसस्य प्रदाता, तं एव भागधेयेनोपासरत् , सोऽस्मै ब्रह्मवर्चसं प्रयच्छति, श्वेता भवति, ब्रह्मणो रूपं , समृद्ध्यै, मैत्रावरुणीं कृष्णकर्णीमालभेत वृष्टिकामो, अहोरात्रे वै मित्रावरुणा , अहोरात्रे अनुवर्षति , एतद्वा अह्नो रूपं यच् शुक्लम् , यत् कृष्णँ तद् रात्रे, र्द्विरूपा भवति समृद्ध्यै ॥

2.5.8 अनुवाकः8  
इन्द्राय मन्युमते मनस्वते ललामं आलभेत संग्रामे, मन्युना वै वीर्यं क्रियत, इन्द्रियेण जयति, वीर्यं चैवैष्विन्द्रियं च जित्यै दधाति, ललामो भवति, पुरस्ताद्ध्ययं मन्यु , रथो ब्रह्मणैवैनान् पुरस्तान् मुखतो जित्यै संश्यति , इन्द्रायाभिमातिघ्न ऋषभमालभेत भ्रातृव्यवान्, अभिमातिर्वै पाप्मा भ्रातृव्य , इन्द्रियेणैवाभिमातिं पाप्मानं भ्रातृव्यमपहते, स इन्द्राय वृत्रतुरा आलभेत , अभिमातिर्वै पाप्मा भ्रातृव्य , इन्द्रियेणैवाभिमातिं पाप्मानं भ्रातृव्यमपहत्य वृत्रतूरेवाभूत्, स्वाराज्यं एव गच्छति, वृत्रतू, रिति ह्येतमाहुर्यः स्वाराज्यं गच्छति , ऐन्द्रामारुतं पृश्निसक्थमालभेत, राजन्यं ग्रामकामं याजयेत् , ऐन्द्रो वै राजन्यो देवतया, मारुती विट् , इन्द्रियेणैवास्मै विशम् उपयुनक्ति, पृश्निसक्थो भवति, पश्चादेवास्मै विशम् उपदधाति , अनुकामस्मै विशमविवादिनीं करोति, इन्द्राय वज्रिण ऋषभमालभेत, राजन्यं भूतिकामं याजयेत् , यदा वै राजन्यो वज्री भवत्यथ भूतिं गच्छति, यद्वज्रिणे, वज्रं एवास्मा आधात्, तेन विजितिं भूतिं गच्छति, स एनं भूत्यै श्रेम्ण इन्द्धे, यद्वज्रिणा इति तदस्याभिचरणीयम् , यं द्विष्यात् तं तर्हि मनसा ध्यायेत् , वज्रं एवास्मै प्रहरति, स्तृणुत एव, सौम्यं बभ्रुम् ऋषभं पिङ्गलमालभेत योऽलं राज्याय सन् राज्यं न प्राप्नुयात् , सोमो वै राजैतस्य देवता, सोमो हि राजा, स्वामेव देवतां राज्यायोपासरत् , स्वैनं देवता राज्यं गमयति, बभ्रुः पिङ्गलो भवति, सोमस्य रूपं समृद्ध्यै ॥

2.5.9 अनुवाकः9  
यः प्रथम एकाष्टकायां जायेत यस्तमालप्स्यमानः स्यात्स आग्नेयमष्टाकपालं निर्वपेत् , अग्निर्वै पशूनां योनिः, स्वादेवैनान्योनेर् निष्क्रीणात्या मेध्याद् भवितो, रग्नये वैश्वानराय द्वादशकपालं मासि मासि निर्वपेत् , संवत्सरो वा अग्निर्वैश्वानरः, संवत्सरादेवैनं निष्क्रीणाति, स यदा मेधं गछेदथेन्द्रायाभिमातिघ्न आलभेत , अभिमातिर्वै पाप्मा भ्रातृव्य , इन्द्रियेणैवाभिमातिं पाप्मानं भ्रातृव्यमपहते , अश्वोऽव्युप्तवहो दक्षिणा , एष वै व्यावृत्तः पाप्मना, पाप्मनैवैनं व्यावर्तयति , अथ योऽपरस्यां एकाष्टकायां जायेत तं एवं एवोत्सृज्याथेन्द्राय वृत्रतुरा आलभेत , अभिमातिर्वै पाप्मा भ्रातृव्य , इन्द्रियेणैवाभिमातिं पाप्मानं भ्रातृव्यमपहत्य वृत्रतूरेवाभूत् , स्वाराज्यं एव गच्छति, वृत्रतूरिति ह्येतमाहुर् यः स्वाराज्यं गच्छति, शतमव्युप्तवहा दक्षिणा , एते वै व्यावृत्ताः पाप्मना, पाप्मनैवैनं व्यावर्तयन्ति, शतं भवन्ति, शतायुर्वै पुरुषः शतवीर्या , आयुरेव वीर्यमाप्नोति, देवाश्च वा असुराश्चास्पर्धन्त, तेऽब्रुवन् , ब्रह्मणि नोऽस्मिन् विजयेथां, इति अरुणः तूपरश्चैत्रेयो देवानामासीच् श्येतोऽयःशृङ्गः शैनेयो ऽसुराणां , तेऽसुरा उत्क्रोदिनोऽचर, न्नराडोऽस्माकं तूपरोऽमीषाम् इति, तौ वै समलभेताम् , तस्य देवाः क्षुरपवि शिरोऽकुर्वन् , तस्यान्तरा शृङ्गे शिरो व्यवधाय विष्वञ्चं व्यरुजत् , यासुरी वागवदत् सेमां प्राविशत् , योदजयत् , सा वनस्पतीन् , तस्माद् ब्राह्मणो मृन्मयेन न पिबेत् , असुर्या वाचात्मानं नेत् संसृजा, इति तद्य एवं विद्वानमृत्पात्रपो भवत्युज्जितं एव वाच उपैति, तं ब्राह्मणस्पत्यं आलभेताभिचरन् , ब्रह्म वै ब्रह्मणस्पति, र्ब्राह्मणस्पत्यो ब्राह्मणो देवतया, यावदेव ब्रह्म तेनैनं सर्वेणाभिचरति, तेजसैनं प्रछिनत्ति, स्तृणुत एव , अरुणः तूपरो भवति , एवं इव हि तस्य रूपमासीत् , समृद्ध्यै, देवा असुरान् हत्वैभ्यो लोकेभ्यः प्राणुदन्त, ते रात्रीं प्राविशन् , तानश्विना अनुप्राविशताम् , तौ तमः पर्यगृह्णात् , ता एतमाश्विनं अञ्जिमालभेताम् , तेन तमोऽपाघ्नाता, मसा एना आदित्यः पुरस्ताज्ज्योतिषा प्रत्यागच्छत् , स आभ्यां तमोऽध्यपाहन् , यः पाप्मना तमसा गृहीतो मन्येत स एतमाश्विनं अञ्जिमालभेत, येनैवाश्विनौ तमोऽपाघ्नातां तेन पाप्मानं अपहते , असा एनं आदित्यः पुरस्ताज्ज्योतिषा प्रत्यागच्छति, सोऽस्मात्तमोऽध्यपहन्ति ॥

2.5.10 अनुवाकः10  
असौ वा आदित्यस्तेजोभिर् व्यार्ध्यत, तत इदं सर्वं तमोऽभवत् , स प्रजापतिरेतान् दश ऋषभानपश्यत् , अथो आहुरिन्द्रोऽपश्यदिति, तानैन्द्रानालभत, तैरस्मिन्निन्द्रियाणि वीर्याण्याप्त्वादधात् , यल् ललामा आलभ्यन्त मुखतोऽस्मिंस्तैस्तेजोऽदधात् , यच् शितिककुद उपरिष्टात्तै , र्यच् श्वेतानूकाशाः पश्चात्तै , स्ततो वा असा आदित्यः सर्वतस्तेजस्व्यभवत् , यस्तेजस्कामः स्यात्स एतानैन्द्रान् ऋषभानालभेत, यल् ललामा आलभ्यन्ते मुखतोऽस्मिंस्तैस्तेजो दधाति, यच् शितिककुद उपरिष्टात्तै, र्यच् श्वेतानूकाशाः पश्चात् तैः, सर्वत एवैनं तेजस्विनं करोति , अमुष्यैनं आदित्यस्य मात्रां गमयति, प्राजापत्यं दशमं द्वादशे मासा आलभेत, द्वादश मासाः संवत्सरः, संवत्सरमेवाप्त्वावरुन्द्धे, नवालभ्यन्ते, नव वै प्राणाः, प्राणाः खलु वै पुरुषे वीर्यम् , प्राणानस्मिन् वीर्यं दधाति, दशालभ्यन्ते, दशाक्षरा विराट् , विराडेतानि एवेन्द्रियाणि वीर्याण्यात्मन् धित्वा , इयं विराट् , अस्यां एव प्रतितिष्ठति ॥
नमो महिम्ने चक्षुषे मरुतां पितस्तदहं गृणे ते ।
हुतो याहि पथिभिर्देवयानैरोषधीषु प्रतितिष्ठा शरीरैः ॥
देवानां एष उपनाह आसीदपां पतिर् वृषभ ओषधीनां ।
सोमस्य द्रप्समवृणीत पूषा बृहन्नद्रिरभवद्यत्तदासीत् ॥
द्रप्सश्चस्कन्द पृथिवीमनु द्यामिमं च योनिमनु यश्च पूर्वः ।
समानं योनिमनु संचरन्तं द्रप्सं जुहोम्यनु सप्त होत्राः ॥
पिता वत्सानां पतिरघ्न्यानां उतायं पिता महतां गर्गराणां ।
वत्सो जरायु प्रतिधुक् पीयूष आमिक्षामस्तु घृतमस्य योनिः ॥
त्वां गावोऽवृणत राज्याय त्वां वर्धन्ति मरुतः स्वर्काः ।
वर्ष्मन् क्षत्रस्य ककुब्भिः शिश्रियाणस्ततो न उग्रो विभजा वसूनि ॥

2.5.11 अनुवाकः11  
वायव्यमजमालभेतैन्द्रं वृष्णिं वृषभं वा वारुणं पेत्वं भूतिकामं याजयेत् , यद्वायवे, वायुरेवैनं भूत्यै निनयति , इन्द्रियेण वा एष वीर्येण व्यृध्यते योऽलं भूत्यै सन् न भवति, यदैन्द्र , इन्द्रियेणैवैनं वीर्येण समर्धयति, वरुणगृहीतो वा एष योऽलं भूत्यै सन् न भवति, यद्वारुणो , वरुणादेवैनं तेन मुञ्चति , एतान् एवाभिचरन्नालभेत, यद्वायवे, वायुरेवास्मै वज्रं संश्यति , ऐन्द्रो वै वज्र , इन्द्रियेण खलु वै वज्रः प्रह्रियते, यदैन्द्रो , वज्रं एवास्मै प्रहरति, यद्वारुणो , वरुणेनैवैनं ग्राहयित्वा स्तृणुते, सौर्यं बलक्षं पेत्वमालभेत ब्रह्मवर्चसकामो , असौ वा आदित्यो ब्रह्मवर्चसस्य प्रदाता, तं एव भागधेयेनोपासरत् , सोऽस्मै ब्रह्मवर्चसं प्रयच्छति, यद् बलक्षः समृद्धस्तेन, यदलूनः समृद्धस्तेन, यत् पीवा समृद्धस्तेन, त्रिवृद्वावास्मा एतत् समृद्धं ब्रह्मवर्चसं दधाति , आदित्यं बहुरूपमालभेत यस्याश्विने शस्यमाने सूर्यो नोदियात् , पराचीर्वा एतस्मै व्युच्छन्ति यस्याश्विने शस्यमाने सूर्यो नोदेति, यदादित्यो , अमुं एवास्मा उन्नयति, बहुरूपो भवति, बहूनि वै रश्मीनां रूपाणि, रश्मीनां एवास्मै रूपाण्याप्त्वोन्नयति , अग्निर्वै सृष्टो न व्यरोचत , सोऽग्नये तेजस्विनेऽजं कृष्णग्रीवमालभत, तेन तेजस्व्यभवत् , सोऽकामयत, सर्वत्र विभवेयमिति, सोऽग्नये विभूतिमतेऽजं कृष्णग्रीवमालभत, तेन सर्वत्र व्यभवत् , सोऽकामयत, सर्वत्रापिभागः स्यां इति, सोऽग्नये भागिनेऽजं कृष्णग्रीवमालभत, तेन सर्वत्रापिभागोऽभवत् , सोऽकामयत, दानकामा मे प्रजाः स्युरिति, सोऽग्नये दात्रेऽजं कृष्णग्रीवमालभत, 
तेनास्मै दानकामाः प्रजा अभवन् , यः कामयेत, तेजस्वी स्यां, सर्वत्र विभवेयं, सर्वत्रापिभागः स्यां, दानकामा मे प्रजाः स्युरिति, स एतानजान् कृष्णग्रीवानालभेत, तेजस्वी भवति, सर्वत्र विभवति, सर्वत्रापिभागो भवति, दानकामा अस्मै प्रजा भवन्ति, प्राजापत्यं बहुरूपमालभेत पशुकामः, प्राजापत्या वै पशवः, प्रजापतिः पशूनां प्रजनयिता, तं एव भागधेयेनोपासरत् , सोऽस्मै पशून् प्रजनयति, बहुरूपो भवति, बहूनि वै पशूनां रूपाणि, पशूनां एवास्मै रूपाण्याप्त्वावरुन्द्धे, यामं शुकहरिमालभेत शुण्ठँ वा यः कामयेत, यमलोक ऋध्नुयां इति , एतेन वै यमोऽमुष्मिंल्लोक आर्ध्नोत् , यमोऽमुष्य लोकस्याधिपत्यमानशे, तं एव भागधेयेनोपासरत् , स एनं अमुष्य लोकस्याधिपत्यं गमयति , एकधा वा एतेन यमलोक ऋध्नोति, परे वयसि यष्टव्यं ,
ताजग् घि प्रमीयते, शुण्ठो वा भवति शुकहरिर्वा , एष ह्येतस्य देवतया पशूनां समृद्धः ॥
इति मध्यमकाण्डे पशुबन्ध नाम पञ्चमः प्रपाठकः।।
राजसूयः
2.6.1 अनुवाकः1  
अनुमत्या अष्टाकपालं निर्वपन्ति ये प्रत्यञ्चः शम्यामतिशीयन्ते, तन् नैर्ऋतमेककपालं, उभौ सह शृतौ कुर्वन्ति, नैर्ऋतेन पूर्वेण प्रचरन्ति, दक्षिणा परेत्य स्वकृता इरिण एकोल्मुकं निधाय विस्रंसिकायाः काण्डाभ्यां जुहोति ॥ जुषाणा निर्ऋतिर्वेतु स्वाहा ॥ वासः कृष्णँ भिन्नान्तं दक्षिणा, पुनरेत्यानुमत्या अष्टाकपालेन प्रचरन्ति, धेनुर्दक्षिणा , अथ य उदञ्चः शम्यामतिशीयन्ते तान् उदङ् परेत्य वल्मीकवपाम् उद्रुज्य जुहुयात् ॥ इदमहममुष्यामुष्यायणस्य क्षेत्रियम् अवयजे ॥ तत् पुनरपिदधाति ॥ इदमहममुष्यामुष्यायणस्य क्षेत्रियमपिदधामि ॥ श्वो भूत आदित्येभ्यो भुवद्वद्भ्यो घृते चरु , र्वरो दक्षिणा, श्वो भूत आग्नावैष्णव एकादशकपालो , अनड्वान् वामनो दक्षिणा, श्वो भूतेऽग्नीषोमीया एकादशकपालो , हिरण्यं दक्षिणा, श्वो भूत ऐन्द्राग्न एकादशकपालो , अनड्वान् ऋषभो दक्षिणा, श्वो भूत आग्नेयोऽष्टाकपालो , माहेन्द्रं दधि, वासः क्षौमं दक्षिणा ॥

2.6.2 अनुवाकः2  
ऐन्द्राग्नमेकादशकपालं निर्वपेदाग्नेन्द्रं वा, वैश्वदेवश्चरुः, सौम्यः श्यामाकश्चरु , र्द्यावापृथिवीया एककपालो , वत्सः प्रथमजो दक्षिणा, सीरं द्वादशायोगं दक्षिणोष्टारो वानड्वान् ॥

2.6.3 अनुवाकः3  
आग्नेयोऽष्टाकपालो , वारुणो यवमयश्चरू , रौद्रो गावीधुकश्चरु , रैन्द्रं दधि, धेनुरनड्वाही दक्षिणा , अपां न्ययनादपामार्गानाहरन्ति, तान्त्सक्तून् कृत्वा दक्षिणा परेत्य स्वकृता इरिण एकोल्मुकं निधाय पर्णमयेन स्रुवेण जुहोति ॥ देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां इन्द्रस्यौजसा रक्षोहासि, स्वाहा, हतं रक्षो , अवधिष्म रक्षः ॥ वरो दक्षिणा ॥ ये देवाः पुरःसदो अग्निनेत्रा रक्षोहणस्ते नोऽवन्तु, ते नः पान्तु, तेभ्यः स्वाहा, ये देवाः दक्षिणात्सदो यमनेत्रा रक्षोहणस्ते नोऽवन्तु, ते नः पान्तु, तेभ्यः स्वाहा, ये देवाः पश्चात्सदो मरुन्नेत्रा रक्षोहणस्ते नोऽवन्तु, ते नः पान्तु, तेभ्यः स्वाहा, ये देवा उत्तरात्सदो मित्रावरुणनेत्रा रक्षोहणस्ते नोऽवन्तु, ते नः पान्तु, तेभ्यः स्वाहा, ये देवा उपरिषदोऽवस्वद्वन्तः सोमनेत्रा रक्षोहणस्ते नोऽवन्तु, ते नः पान्तु, तेभ्यः स्वाहा , इदमहं रक्षोऽभिसमूहामि , अग्ने संदह रक्षः, संदग्धं रक्षो, अग्नये पुरःसदे स्वाहा, यमाय दक्षिणात्सदे स्वाहा, मरुद्भ्यः पश्चात्सद्भ्यः स्वाहा, मित्रावरुणाभ्यां उत्तरात्सद्भ्यां स्वाहा, सोमायोपरिषदेऽवस्वद्वते रक्षोघ्ने स्वाहा, रथः पञ्चवाही दक्षिणा ॥

2.6.4 अनुवाकः4  
अनुमत्यै चरू , राकायै चरुः, सिनीवाल्यै चरुः, कुह्वै चरु , र्धात्रे द्वादशकपालः, पष्ठौही दक्षिणा , आग्नावैष्णव एकादशकपालो , ऐन्द्रावैष्णावश्चरु , र्वैष्णवो त्रिकपालो , वामनो दक्षिणा, सौमापौष्ण एकादशकपाल , ऐन्द्रापौष्णश्चरुः, पौष्णश्चरुः, श्यामो दक्षिणा , अग्नये वैश्वानराय द्वादशकपालो , वारुणो यवमयश्चरु , र्हिरण्यं चाश्वश्च दक्षिणा ॥

2.6.5 अनुवाकः5  
बार्हस्पत्यश्चरुर्ब्रह्मणो गृहे, शितिपृष्ठो दक्षिणा , ऐन्द्र एकादशकपालो राज्ञो गृहे , ऋषभो दक्षिणा , आदित्यश्चरुर्महिष्या गृहे,  धेनुर्दक्षिणा,
नैर्ऋतश्चरुर्नखावपूतानां परिवृक्त्या गृहे, श्येनी वण्डापस्फुरा दक्षिणा ,आग्नेयोऽष्टाकपालः सेनान्यो गृहे, हिरण्यं दक्षिणा , आश्विनो द्विकपालः संग्रहीतुर्गृहे, 
सवत्यौ दक्षिणा, सावित्रोऽष्टाकपालः क्षत्तुर्गृहे, श्येतो दक्षिणा, वारुणो यवमयो दशकपालः सूतस्य गृहे, बभ्रुर्महानिरष्टो दक्षिणा, मारुतः सप्तकपालो वैश्यस्य ग्रामण्यो गृहे, पृश्निः पष्ठौही दक्षिणा, पौष्णश्चरुर्भागदुघस्य गृहे, श्यामो दक्षिणा, वैष्णवस्त्रिकपालस्तक्षरथकारयोर्गृहे, सर्वायसानि दक्षिणा, रौद्रो गावीधुकश्चरुरक्षावापस्य गृहे गोविकर्तस्य च , असिर्वालापितस्थो दक्षिणा शबलो वा त्रिवत्सोऽभिधानी वा केसरपाशा ॥

2.6.6 अनुवाकः6  
इन्द्रायांहोमुचा एकादशकपालं निर्वपेत् , इन्द्राय सुत्राम्णा एकादशकपालं, ऋषभो दक्षिणा, स्वयंरुग्णाया अश्वत्थशाखायाः पात्रं भवति , अथ श्वेतां श्वेतवत्सां दुहन्ति, तत् स्वयं मूर्छति, स्वयं मथ्यते, स्वयंविलीनं आज्यं भवति , अथ मैत्राबार्हस्पत्यं हविर् निर्वपन्ति, ये क्षोदिष्ठास्तण्डुलास्तं बार्हस्पत्यं चरुं शृतं कुर्वन्ति, तत्र तत्पात्रं अपिधायाज्यमासिच्य ये स्थविष्ठास्तण्डुलास्तानावपन्ति , उभौ सह शृतौ कुर्वन्ति, मैत्रेण पूर्वेण प्रचरन्ति , अश्वो मैत्रस्य दक्षिणा, शितिपृष्ठो बार्हस्पत्यस्य , अग्नये गृहपतय आपतन्तानामष्टाकपालं निर्वपेत् , सोमाय वनस्पतये श्यामाकं चरुम् , सवित्रे प्रसवित्रे सतीनानामष्टाकपालं , बृहस्पतये वाचस्पतये नैवारं चरुम्, इन्द्राय ज्येष्ठाय हायनानां एकादशकपालं , मित्राय सत्यस्य पतये नाम्बानां चरुम् ,वरुणाय धर्मस्य पतये यवमयं चरुम् , रुद्राय पशुपतये गावीधुकं चरुम् ॥ सविता त्वा प्रसवानां सुवताम् , अग्निर् गार्हपत्यानां , सोमो वनस्पतीनां ,बृहस्पतिर्वाचाम्, इन्द्रो ज्यैष्ठ्यानां , मित्रः सत्यानां , वरुणो धर्मणां , रुद्रः पशूनां , ते देवा असपत्नं इमं सुवध्वं अमुमामुष्यायणं अमुष्याः पुत्रममुष्यां विशि महते क्षत्राय महते जानराज्याय,
शुक्रज्योतिश्च चित्रज्योतिश्च सत्यज्योतिश्च ज्योतिष्माँश्च सत्यश्च ऋतपाश्चात्यंहा ऋतजिच्च सत्यजिच्च सेनजिच्च सुषेणश्च अन्तिमित्रश्च दूरे'मित्रश्च गण , ऋतश्च सत्यश्च ध्रुवश्च धरुणश्च धर्ता च विधर्ता च विधारयः ॥

2.6.7 अनुवाकः7  
देवीरापो अपां नपात् राष्ट्रदाः स्थ, राष्ट्रं दत्त, स्वाहा, देवीरापो अपां नपात् , राष्ट्रदाः स्थ, राष्ट्रम् अमुष्मै दत्त, वृषोर्मिरसि, वृषसेनोऽसि , अपां पतिरसि ,
अप्रहावरीः स्थ, परिवाहिणीः स्थ ,  ओजस्विनीः स्थ, मान्दाः स्थ, व्रजक्षितः स्थ, सूर्यवर्चसः स्थ, सूर्यत्वचसः स्थ, मरुताम् ओजः स्थ, वशाः स्थ, शक्वरीः स्थ, विश्वभृतः स्थ जनभृतोऽपामोषधीनां रसः, श्रविष्ठाः स्थ, राष्ट्रदाः स्थ, राष्ट्रममुष्मै दत्त ॥

2.6.8 अनुवाकः8  
देवीरापो मधुमतीः संसृज्यध्वं महि क्षत्रं क्षत्रियाय वन्वानाः ।
अनाधृष्टाः सीदतोर्जस्वतीर्महि वर्चः क्षत्रियाय दधतीः ॥
अपो देवीर्मधुमतीरगृभ्णाम् ऊर्जस्वती राजसूयाश्चितानाः ।
याभिर् मित्रावरुणा अभ्यषिञ्चँस्ताभिरिन्द्रमनयन्नत्यरातीः ।
अनिभृष्टमसि वाचो बन्धुस्तपोजाः सोमस्य दात्रम् ॥
शुक्रा वः शुक्रेण पुनामि चन्द्रा वश्चन्द्रेण पुनामि ॥
देवो वः सविता पुनात्वछिद्रेण पवित्रेण । 
वसोः सूर्यस्य रश्मिभिः ॥
स्वाहा राजसूयाः ॥
सधमादो द्युम्न्या ऊर्जा एका अनाधृष्टा अपस्यो वसानाः ।
पस्त्यासु चक्रे वरुणः सधस्थमपां शिशुर्मातॄतमास्व् अन्तः ॥
रुद्र यत्ते गिरिपरं नाम तस्मिन् हुतमसि, यमेष्टमसि, स्वाहा, सोमा इन्द्रो वरुणो मित्रो अग्निस्ते देवा धर्मधृतो धर्मं धारयन्तु ॥

2.6.9 अनुवाकः9  
क्षत्रस्य योनिरसि, क्षत्रस्योल्बमसि, क्षत्रस्य नाभिरसि , आवित्तो अग्निर्गृहपति, रावित्ता इन्द्रो वृद्धश्रवाः , आवित्तौ मित्रावरुणौ धृतव्रतौ , आवित्ते द्यावापृथिवी ऋतावृधा , आवित्तः पूषा विश्ववेदा, आवित्ता देव्यदिति , रावित्तोऽयमसा आमुष्यायणोऽमुष्याः पुत्रोऽमुष्यां विशि महते क्षत्राय महते जानराज्यायै , ष ते जनते राजा, सोमोऽस्माकं ब्राह्मणानां राजा , इन्द्रस्य वज्रोऽसि वार्त्रघ्न, त्वयायं वृत्रं वध्यात् , शत्रुबाधनाः स्थ, पात प्राञ्चं , पात प्रत्यञ्चं , पात तिर्यञ्चं , पातान्वञ्चं , पातोर्ध्वं , दिग्भ्य एनं पात, मित्रोऽसि, वरुणोऽसि ॥
हिरण्यवर्णमुषसो व्युष्टा अयःस्थूणं उदितौ सूर्यस्य ।
आरोहथो वरुण मित्र गर्तं ततश्चक्राथे अदितिं दितिं च ॥

2.6.10 अनुवाकः10  
समिधमातिष्ठ, गायत्री त्वा छन्दसामवतु, त्रिवृत् स्तोमो , रथन्तरं साम , अग्निर्देवता, ब्रह्म द्रविणं, उग्रामातिष्ठ, त्रिष्टुप् त्वा छन्दसामवतु, पञ्चदशः स्तोमः , बृहत् साम , इन्द्रो देवता, क्षत्रं द्रविणं , प्राचीमातिष्ठ, जगती त्वा छन्दसामवतु, सप्तदशः स्तोमो , वैरूपं साम, विश्वे देवा देवता, विड् द्रविणं, उदीचीमातिष्ठ , अनुष्टुप् त्वा छन्दसामवतु , एकविंशः स्तोमः , वैराजं साम, मित्रावरुणौ देवता, पुष्टं द्रविणं, ऊर्ध्वां आतिष्ठ, पङ्क्तिस्त्वा छन्दसामवतु, त्रिणवत्रयस्त्रिंशौ स्तोमौ, शाक्वररैवते सामनी, बृहस्पतिर् देवता, फलं द्रविणं , सोमस्य त्विषिरसि त्विषिमत् तवेव मे त्विषिर्भूयात् ॥
प्रत्यस्तं नमुचेः शिरो , अवेष्टा दन्दशूकाः । मृत्योः पाहि दिदिवः पाहि ॥

2.6.11 अनुवाकः11  
अग्नये स्वाहा, सोमाय स्वाहा, सवित्रे स्वाहा, सरस्वत्यै स्वाहा, पूष्णे स्वाहा, बृहस्पतये स्वाहा , इन्द्राय स्वाहा, घोषाय स्वाहा, श्लोकाय स्वाहा ,
अंशाय स्वाहा, भगाय स्वाहा, क्षेत्रस्य पतये स्वाहा, सोमस्य त्वा द्युम्नेनाग्नेस्तेजसेन्द्रस्येन्द्रियेण विश्वेषां त्वा देवानां क्रतुनाभिषिञ्चामि , इन्द्रस्य योनिरसि, जनयाति द्यून्पाहि ॥
समाववृत्रन्नधरागुदक् ता अहिं बुध्न्यमन्वीयमानाः ।
ताः पर्वतस्य वृषभस्य पृष्ठान्नावो वियन्ति सुसिचो न वाणीः ॥
इन्द्रस्य वज्रोऽसि वाजसनिः, त्वयायं वाजं सेत् , मित्रावरुणयोस्त्वा प्रशास्त्रोः प्रशिषा युनज्मि, विष्णोः क्रमोऽसि, सपत्नहा मरुतां प्रसवे जय , आप्तं मनः, 
समिन्द्रियेण , एष वज्रो वाजसातमस्तेन नौ पुत्रो वाजं सेत् ॥

2.6.12 अनुवाकः12  
इयदसि , आयुरसि , आयुर्मे धेहि, युङ्ङ् असि, वर्चोऽसि, वर्चो मे धेहि , ऊर्गसि , ऊर्जं मयि धेहि, मित्रोऽसि, वरुणोऽसि, सदसि, समहं विश्वैर्देवै , र्नमो मात्रे पृथिव्यै, मा मां माता पृथिवी हिंसीत् ॥
प्रति त्यन्नाम राज्यमधायि स्वां तन्वं वरुणोऽसुषोत् ।
शुचेर् मित्रस्य व्रत्या अभूमामन्महि महद् ऋतस्य नाम ॥
सर्वे व्राता वरुणस्याभूम नि मित्रयुररतीनतारीत् ।
अशूशुभन्त यज्ञिया ऋतेन नि त्रितो जरिमाणं न आनट् ॥
स्योनासि सुषदा, स्योनामासीद, सुषदामासीद ॥
निषसाद धृतव्रतो वरुणः पस्त्यास्वा  ।
साम्राज्याय सुक्रतुः ॥
अग्नये स्वाहा, सोमाय स्वाहा , इन्द्रस्यौजसे स्वाहा, मरुतां बलाय स्वाहा ॥
हंसः शुचिषद्वसुरन्तरिक्षसद्धोता वेदिषदतिथिर् दुरोणसत् ।
नृषद्वरसद् ऋतसद् व्योमसदब्जा गोजा ऋतजा अद्रिजा ऋतं ॥
ब्रह्माँ३स्त्वं ब्रह्मासि, सवितासि सत्यसवो , ब्रह्माँ३स्त्वं ब्रह्मासि, मित्रोऽसि सुशेवो , ब्रह्माँ३स्त्वं ब्रह्मासि , इन्द्रोऽसि सत्यौजा , ब्रह्माँ३स्त्वं ब्रह्मासि, वरुणोऽसि विश्वौजाः ॥
एष वज्रस्तेन मे रध्य, दिशो अभ्यभूदयम् ॥
प्रजापते न त्वदेतान्यन्यो विश्वा जातानि परि ता बभूव ।
यस्मै कं जुहुमस्तन् नो अस्तु ॥
असा अमुष्य पुत्रोऽमुष्यासौ पुत्रः ॥
वयं स्याम पतयो रयीणां ॥

2.6.13 अनुवाकः13  
अपां नप्त्रे स्वाहा , ऊर्जो नप्त्रे स्वाहा , अग्नये गृहपतये स्वाहा ॥
सावित्रोऽष्टाकपालः, श्येतो दक्षिणा, सारस्वतश्चरु , र्धेनुर्दक्षिणा, पौष्णश्चरुः, श्यामो दक्षिणा, बार्हस्पत्यश्चरुः, शितिपृष्ठो दक्षिणा , ऐन्द्र एकादशकपाल ,
ऋषभो दक्षिणा,वारुणो यवमयो दशकपालो , बभ्रुर्महानिरष्टो दक्षिणा, त्वाष्ट्रोऽष्टाकपालो ,अंसेपाच् शुण्ठोऽधिरूढाकर्णो वा दक्षिणा , आग्नेयोऽष्टाकपालो , हिरण्यमष्टापृडं दक्षिणा, सौम्यश्चरु , र्बभ्रुर्दक्षिणा, वैष्णवस्त्रिकपालो , वामनो दक्षिणा , आग्नेयोऽष्टाकपालो , हिरण्यं दक्षिणा, बार्हस्पत्यश्चरुः, शितिपृष्ठो दक्षिणा , ऐन्द्र एकादशकपाल , ऋषभो दक्षिणा, वैश्वदेवश्चरुः, पिशङ्गो दक्षिणा, मैत्रावरुण्यामिक्षा, वशा दक्षिणा , आग्नेयोऽष्टाकपालः, सौम्यश्चरुः, सावित्रो द्वादशकपालो , बार्हस्पत्यश्चरु , रग्नये वैश्वानराय द्वादशकपाल, स्त्वाष्ट्रोऽष्टाकपालो , दक्षिणो रथवाहनवाहो दक्षिणा, सारस्वतश्चरुः, पौष्णश्चरु , र्मैत्रश्चरु , र्वारुणश्चरु , रदित्यै चरुः, क्षेत्रस्य पतये चरुः, सव्यो रथवाहनवाहो दक्षिणा, मारुती पृश्निः,  पष्ठौही गर्भिणी आदित्या, जा मल्हा  गर्भिणी सवित्रे प्रसवित्रे, सतीनानामष्टाकपालोऽश्विभ्यां , पूष्ण एकादशकपालः, सरस्वत्यै सत्यवाचे चरुर्दण्ड उपानहौ शुष्कदृतिः सा दक्षिणा ॥
इति मध्यमकाण्डे राजसूयो नाम षष्ठः प्रपाठकः।।
प्रपाठकः7  
अग्निचितिः
2.7.1 अनुवाकः1  
युञ्जानः प्रथमं मनस्तत्वाय सविता धियः ।
अग्निं ज्योतिर्निचाय्य पृथिव्या अध्याभरत् ॥
युक्तेन मनसा वयं देवस्य सवितुः सवे ।
स्वर्ग्याय शक्तये ॥
युक्त्वाय सविता देवान्त्स्वर्यतो धिया दिवं ।
बृहज्ज्योतिः करिष्यतः सविता प्रसुवाति तान् ॥
युञ्जते मनः ॥
युजे वां ब्रह्म पूर्व्यं नमोभिर्वि श्लोक एतु पथ्येव सूरिः ।
शृण्वन्तु विश्वे अमृतस्य पुत्रा आ ये धामानि दिव्यानि तस्थुः ॥
यस्य प्रयाणमन्वन्य इद्ययुर्देवा देवस्य महिमानं अर्चतः ।
यः पार्थिवानि विममे स एतशो रजांसि देवः सविता महित्वना ॥
देव सवितः ॥
इमं मे देव सवितर्यज्ञं प्रणय देवायुवं ।
वसुविदं सत्राजितं धनजितं स्वर्विदं ।
ऋचा स्तोमं समर्धय गायत्रेण रथन्तरम् ।
बृहद् गायत्रवर्तनि ॥
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे, नारिरसि, गायत्रेण छन्दसा पृथिव्याः सधस्थादग्निं पुरीष्यमङ्गिरस्वदाभरा, त्रैष्टुभेन छन्दसा, अभ्रिरसि, नारिरसि, त्वया वयमग्निं शकेम खनितुं सधस्था आ जागतेन छन्दसा ॥
हस्त आधाय सविता बिभ्रदभ्रिं हिरण्ययीम् ।
अग्निं ज्योतिर् निचाय्य पृथिव्या अध्याभरत् ॥
आनुष्टुभेन छन्दसा ॥

2.7.2 अनुवाकः2  
प्रतूर्तं वाजिन्नाद्रव वरिष्ठामनु संवतं ।
दिवि ते जन्म परममन्तरिक्षे तव नाभिः पृथिव्यामधि योनिरित् ॥
युञ्जाथां रासभं युवमस्मिन् यामे वृषण्वसू ।
अग्निं भरन्ता अस्मयुम् ॥
योगेयोगे तवस्तरं वाजेवाजे हवामहे ।
सखाया इन्द्रम् ऊतये ॥
प्रतूर्वन्न् एह्यवक्रामन्नशस्ती रुद्रस्य गाणपत्यान्मयोभूरेहि ॥ उर्वन्तरिक्षं वीहि ॥ स्वस्तिगव्यूतिरभयानि कृण्वन् पूष्णा सयुजा सह ॥ अग्निं पुरीष्यमङ्गिरस्वदाभर , अग्निं पुरीष्यमङ्गिरस्वदच्छेमो , अग्निं पुरीष्यमङ्गिरस्वद् भरिष्यामः ॥ अन्वग्निः ॥
आगत्य वाज्यध्वानं सर्वा मृधो विधूनुते ।
अग्निं सधस्थे महति चक्षुषा निचिकीषति ॥
आक्रम्य वाजिन् पृथिवीमग्निमिच्छ रुचा त्वं ।
भूम्या वृत्वाय नो ब्रूहि यतः खनेम तं वयम् ॥
द्यौस्ते पृष्ठं पृथिवी सधस्थमात्मानतरिक्षं समुद्रो योनिः ।
विक्शाय चक्षुषा त्वमभितिष्ठ पृतन्यतः ॥
उत्क्राम महते सौभगायास्मादास्थानाद् द्रविणोदा वाजिन् ।
वयं स्याम सुमतौ पृथिव्या अग्निं खनन्त उपस्थे अस्याः ॥
उदक्रमीद् द्रविणोदा वाज्यर्वाकः सु लोकं सुकृतं पृथिव्याः ।
ततः खनेम सुप्रतीकमग्निं स्वो रुहाणा अधि नाक उत्तमे ॥
आ त्वा जिघर्मि मनसा घृतेन प्रतिक्षियन्तं भुवनानि विश्वा ।
पृथुं तिरश्चा वयसा बृहन्तं व्यचिष्ठमन्नं रभसं दृशानं ॥
आ विश्वतः प्रत्यञ्चं जिघर्म्यरक्षसा मनसा तज्जुषस्व ।
मर्यश्रीः स्पृहयद्वर्णो अग्निर्नाभिधृषे तन्वा जर्हृषाणः ॥
परि वाजपतिः ॥
परि त्वाग्ने पुरं वयं विप्रं सहस्य धीमहि ।
धृषद्वर्णं दिवेदिवे हन्तारं भङ्गुरावताम् ॥
त्वमग्ने द्युभिस्त्वमाशुशुक्षणिस्त्वमद्भ्यो त्वमश्मनस्परि ।
त्वं वनेभ्यो त्वमोषधीभ्यो त्वं नृणां नृपते जायसे शुचिः ॥
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां पृथिव्याः सधस्थे अग्निं पुरीष्यमङ्गिरस्वत् खनामि, ज्योतिष्मन्तं त्वाग्ने सुप्रतीकमजस्रेण भानुना दीद्यतं शिवं प्रजाभ्योऽहिंसन्तं पृथिव्याः सधस्थे अग्निं पुरीष्यमङ्गिरस्वत् खनामः ॥

2.7.3 अनुवाकः3  
अपां पृष्ठमसि योनिरग्नेः समुद्रमभितः पिन्वमानं ।
वर्धमानो मह आ च पुष्करे दिवो मात्रया वरिणा प्रथस्व ॥
शर्म च स्थो वर्म च स्थो अछिद्रे बहुले उभे ।
व्यचस्वती संवसेथां भर्तमग्निं पुरीष्यम् ॥
संवसेथां स्वर्विदा समीची उरसा त्मना ।
अग्निं भरिष्यन्ती अन्ता रोचमानं अजस्रमित् ॥
पुरीष्योऽसि विश्वभरा , अथर्वा त्वा प्रथमो निरमन्थदग्ने ॥
त्वामग्ने पुष्करादध्यथर्वा निरमन्थत ।
मूर्ध्नो विश्वस्य वाघतः ॥
तमु त्वा दध्यङ्ङ् ऋषिः पुत्र ईधे अथर्वणः ।
वृत्रहणं पुरंदरम् ॥
तमु त्वा पाथ्यो वृषा समीधे दस्युहन्तमं ।
धनंजयं रणेरणे ।
सीद होतः स्व उ लोके चिकित्वान्त्सादया यज्ञं सुकृतस्य योनौ ।
देवावीर्देवान् हविषा यजास्यग्ने बृहद्यजमाने वयो धाः ॥
नि होता होतृषदने विदानस्त्वेषो दीदिवं असदत् सुदक्षः ।
अदब्धव्रतप्रमतिर्वसिष्ठः सहस्रंभरः शुचिजिह्वो अग्निः ॥
संसीदस्व महं असि शोचस्व देववीतमः ।
वि धूममग्ने अरुषं मेध्य सृज प्रशस्त दर्शतं ॥
जनिष्व हि जेन्यो अग्रे अह्नां हितो हितेष्वरुषो वनेषु ।
दमे दमे सप्त रत्ना दधानोऽग्निर् होता निषसाद यजीयान् ॥
अयमिह ॥
इमं स्तोमं अर्हते जातवेदसे रथमिव संमहेमा मनीषया ।
भद्रा हि नः प्रमतिरस्य संसद्यग्ने सख्ये मा रिषामा वयं तव ॥
अयं ते ॥

2.7.4 अनुवाकः4  
अपो देवीरुपसृजा मधुमतीरयक्ष्माय प्रजाभ्यः ।
तासामास्थानादुज्जिहताम् ओषधयः सुपिप्पलाः ॥
सं ते वायुर्मातरिश्वा दधातूत्तानाया हृदयं यद्विकस्तं ।
यो देवानां चरसि प्राणथेन कस्मै देव वषडस्तु तुभ्यम् ॥
सुजातो ज्योतिषा सह शर्म वरूथमासदत्स्वः ।
वासो अग्ने विश्वरूपं संव्ययस्व विभावसो ॥
उदु तिष्ठ स्वध्वर स्तवानो देव्या कृपा ।
दृशा च भासा बृहता सुशिक्मनाग्ने याहि सुशस्तिभिः ॥
ऊर्ध्व ऊ षु ण ऊतये तिष्ठा देवो न सविता ।
ऊर्ध्वो वाजस्य सनिता यदञ्जिभिर्वाघाद्भिर्विह्वयामहे ॥
सजातो गर्भो असि रोदस्योरग्ने चारुर्विभृता ओषधीषु ।
चित्रः शिशुष्परि तमांस्यक्तः प्र मातॄभ्यो अधि कनिक्रदद् गाः ॥
स्थिरो भव वीड्वङ्ग आशुर्भव वाज्यर्वन् ।
पृथुर्भव सुषदस्त्वमग्नेः पुरीष्यवाहनः ॥
शिवो भव प्रजाभ्यो मानुषीभ्यस्त्वमङ्गिरः ।
मा द्यावापृथिवीं हिंसीर्मान्तरिक्षं मा वनस्पतीन् ॥
प्रैतु वाजी कनिक्रदन्नानदद् रासभः पत्वा ।
भरन्नग्निं पुरीष्यं मा पाद्यायुषः पुरा ॥
वृषाग्निं वृषणं भरन्नपां गर्भं समुद्रियम् ।
अग्ना आयाहि वीतये ॥
ऋतं सत्यं ऋतं सत्यं, अग्निं पुरीष्यमङ्गिरस्वद् भरामः ॥

2.7.5 अनुवाकः5  
ओषधयः प्रतिगृभ्णीताग्निमेतं शिवमायन्तमभ्यत्र युष्मान् ।
व्यस्यन् विश्वा अनिरा अमीवा निषीदन् नो अप दुर्मतिं जहि ॥
ओषधयः प्रतिमोदध्वं एनं पुष्पवतीः सुपिप्पलाः ।
अयं वो गर्भ ऋत्वियः प्रत्नं सधस्थमासदत् ॥
वि पाजसा पृथुना शोशुचानो बाधस्व रिपून् रक्षसो अमीवाः ।
सुशर्मणो बृहतः शर्मणि स्यामग्नेरहं सुहवस्य प्रणीतौ ॥
आपो हि ष्ठा मयोभुवस्ता न ऊर्जे दधातन ।
महे रणाय चक्षसे ॥
यो वः शिवतमो रसस्तस्य भाजयतेह नः ।
उशतीरिव मातरः ॥
तस्मा अरं गमाम वो यस्य क्षयाय जिन्वथ ।
आपो जनयथा च नः ॥
मित्रः संसृज्या पृथिवीं भूमिं च ज्योतिषा स्वः ।
सुजातं जातवेदसमयक्ष्माय त्वा संसृजामि प्रजाभ्यः ॥
रुद्राः संसृज्या पृथिवीं बृहज्ज्योतिः समीधिरे ।
तेषां भानुरजस्रा इच् शुक्रो देवेषु रोचते ॥
संसृष्टाँ वसुभी रुद्रैर् धीरैः कर्मण्यां मृदं ।
हस्ताभ्यां मृद्वीं कृत्वा सिनीवाली कृणोतु ताम् ॥
सिनीवाली सुकपर्दा सुकरीरा स्वोपशा ।
सा तुभ्यमदिते मह्योखां ददातु हस्तयोः ॥
उखां कृणोतु शक्त्या बाहुभ्यां अदितिर् धिया ।
माता पुत्रं यथोपस्थे साग्निं बिभर्तु गर्भा आ ॥

2.7.6 अनुवाकः6  
मखस्य शिरोऽसि, वसवस्त्वा कृण्वन्तु गायत्रेण् छन्दसाङ्गिरस्वदुखे, ध्रुवासि, पृथिव्यसि, धारया मयि प्रजां रायश्पोषं गौपत्यं सुवीर्यं सजातानस्मै यजमानाय,
रुद्रास्त्वा कृण्वन्तु त्रैष्टुभेन छन्दसाङ्गिरस्वदुखे, ध्रुवासि , अन्तरिक्षमसि, धारया मयि प्रजां रायस्पोषं गौपत्यं सुवीर्यं सजातानस्मै यजमानाय , आदित्यास्त्वा कृण्वन्तु जागतेन छन्दसाङ्गिरस्वदुखे, ध्रुवासि, द्यौरसि, धारया मयि प्रजां रायस्पोषं गौपत्यं सुवीर्यं सजातानस्मै यजमानाय, विश्वे त्वा देवा वैश्वानराः कृण्वन्त्व् आनुष्टुभेन छन्दसाङ्गिरस्वदुखे, ध्रुवासि, दिशोऽसि, धारया मयि प्रजां रायस्पोषं गौपत्यं सुवीर्यं सजातानस्मै यजमानाय , अदित्या रास्नासि , अदितिस्ते बिलं गृभ्णातु ॥
कृत्वाय सा महीमुभखां मृन्मयीं योनिमग्नये । तां पुत्रेभ्यः प्रायच्छददितिः श्रपयान् इति ॥
वसवस्त्वा धूपयन्त्वङ्गिरस्वत् , रुद्रास्त्वा धूपयन्त्वङ्गिरस्वत् , आदित्यास्त्वा धूपयन्त्वङ्गिरस्वत् , इन्द्रस्त्वा धूपयत्व् अङ्गिरस्वत् , वरुणस्त्वा धूपयत्व् अङ्गिरस्वत् , विष्णुस्त्वा धूपयत्व् अङ्गिरस्वत् , बृहस्पतिष्ट्वा धूपयत्व् अङ्गिरस्वत् , अदितिष्ट्वा देवी विश्वदेव्यवतीः पृथिव्याः सधस्थे अङ्गिरस्वत् खनत्ववट, देवानां त्वा पत्नीर्देवीर्विश्वदेव्यवतीः पृथिव्याः सधस्थे अङ्गिरस्वद् दधतूखे, धिषणा त्वा देवी विश्वदेव्यवती पृथिव्याः सधस्थे अङ्गिरस्वदभीन्द्धामुभखे, ग्नास्त्वा देवीर्विश्वदेव्यवतीः पृथिव्याः सधस्थे अङ्गिरस्वच् श्रपयन्तूखे, वरुत्री त्वा देवी विश्वदेव्यवती पृथिव्याः सधस्थे अङ्गिरस्वत् पचताम् उखे, जनयस्त्वाछिन्नपत्रा देवीर्विश्वदेव्यवतीः पृथिव्याः सधस्थे अङ्गिरस्वत् पचन्तूखे ॥
मित्रस्य चर्षणीधृतः श्रवो देवस्य सानसि ।
द्युम्नं चित्रश्रवस्तमं ॥
देवस्त्वा सवितोद्वपतु सुपाणिः स्वङ्गुरिः ।
सुबाहुरुत शक्त्या ॥
उत्तिष्ठ बृहती भवोर्ध्वा तिष्ठ ध्रुवा त्वं ।
अव्यथमाना पृथिव्याशा दिशा आपृण ॥
मित्रैतां त उखां परिददाम्यभित्त्यै , एषा मा भेदि ॥
वसवस्त्वाछृन्दन्तु गायत्रेण छन्दसाङ्गिरस्वदुखे, रुद्रास्त्वाछृन्दन्तु त्रैष्टुभेन छन्दसाङ्गिरस्वदुखे , आदित्यास्त्वाछृन्दन्तु जागतेन छन्दसाङ्गिरस्वदुखे, विश्वे त्वा देवा वैश्वानरा आछृन्दन्त्व् आनुष्टुभेन छन्दसाङ्गिरस्वदुखे ॥

2.7.7 अनुवाकः7  
आकूतमग्निं प्रयुजं स्वाहा, मनो मेधामग्निं प्रयुजं स्वाहा, चित्तं विज्ञातमग्निं प्रयुजं स्वाहा, वाचो विधृतमग्निं प्रयुजं स्वाहा, प्रजापतये मनवे स्वाहा , अग्नये वैश्वानराय स्वाहा ॥
विश्वो देवस्य नेतुर्मर्तो वुरीत सख्यम् ।
विश्वो राय इषुध्यति द्युम्नं वृणीत पुष्यसे ॥ स्वाहा ॥
मा सु भित्था मा सु रिषो दृंहस्व वीरयस्व सु ।
अम्ब धृष्णु वीरयस्वाग्निश्चेदं करिष्यथः ॥
दृंहस्व देवि पृथिवि स्वस्तये आसुरी माया स्वधया कृतासि ।
जुष्टं देवेभ्य इदमस्तु हव्यमरिष्टा त्वं उदिहि यज्ञे अस्मिन् ॥
द्र्वन्नः सर्पिरासुतिः प्रत्नो होता वरेण्यः ।
सहसस्पुत्रो अद्भुतः ॥
परस्या अधि संवतोऽवरं अभ्यातर ।
यत्राहमस्मि तं अव ॥
परमस्याः परावतो रोहिदश्व इहागहि ।
पुरीष्यः पुरुप्रियो अग्ने त्वं तरा मृधः ॥
यदग्ने यानि कानि चा ते दारूणि दध्मसि ।
सर्वं तदस्तु ते घृतं तज्जुषस्व यविष्ठ्य ॥
यदत्त्य् उपजिह्विका यद्वम्रो अतिसर्पति ।
सर्वं तदस्तु ते घृतं तज्जुषस्व यविष्ठ्य ॥
रात्रीँ रात्रीमप्रयावं भरन्तोऽश्वायेव तिष्ठते घासमस्मै ।
रायस्पोषेण समिषा मदन्तोऽग्ने मा ते प्रतिवेशा रिषाम ॥
नाभा पृथिव्याः समिधानो अग्निं रायस्पोषाय बृहते हवामहे ।
इरंमदं बृहदुक्थं यजत्रं जेतारं अग्निं पृतनासु सासहिम् ॥
याः सेना अभीत्वरीराव्याधिनीरुगणा उत ।
ये स्तेना ये च तस्करास्तांस्ते अग्ने अपिदधाम्यास्ये ॥
ये जनेषु मलिम्लवः स्तेनासस्तस्करा वने ।
ये कक्षेष्वघायवस्तांस्ते दधामि जम्भयोः ॥
दंष्ट्राभ्यां मलिम्लूनग्ने जंभाभ्यां तस्करं उत ।
हनुभ्यां स्तेनान् भगवस्तांस्त्वं खाद सुखादितं ॥
यो अस्मभ्यमरातीयाद्यश्च नो द्वेषते जनः ।
निन्दाद् यो अस्मान् दिप्साच्च सर्वांस्तान् मृsमृसा कुरु ॥
उदेषां बाहूनतिरं उद्वर्चो अथो बलं स्
क्षिणोमि ब्रह्मणामित्रानुन्नयामि स्वं अहं ॥
संशितं मे ब्रह्म संशितं वीर्यं बलं । न
संशितं क्षत्रं मे जिष्णु यस्याहमस्मि पुरोहितः ॥
ब्रह्म क्षत्रं सयुजा न व्यथेते ब्रह्माह क्षत्रं जिन्वति क्षत्रियस्य ।
क्षत्रं ब्रह्म जिन्वति ब्राह्मणस्य यत् समीची कृणुतो वीर्याणि ॥

2.7.8 अनुवाकः8  
दृशानो रुक्म उरुया विभाति दुर्मर्षम् आयुः श्रिये रुचानः ।
अग्निरजरोऽभवत्सहोभिर्यदेनं द्यौर् अजनयत् सुरेताः ॥
नक्तोषासा समनसा विरूपे धापयेते शिशुमेकं समीची ।
द्यावाक्षामा रुक्मो अन्तर्विभाति देवा अग्निं धारयन् द्रविणोदाः ॥
विश्वा रूपाणि प्रतिमुञ्चते कविः प्रासावीद् भद्रं द्विपदे चतुष्पदे ।
वि नाकमक्शत्सविता वरेण्योऽनु प्रयाणं उषसो विराजति ॥
सुपर्णोऽसि गरुत्मान् , त्रिवृत्ते शिरो, गायत्रं चक्षु , र्बृहद्रथन्तरे पक्षौ, स्तोम आत्मा, छन्दांस्यङ्गानि, यजूंषि नाम साम ते तनू, र्वामदेव्यं , यज्ञायज्ञियं पुच्छम् , धिष्ण्याः शफाः ॥
सुपर्णोऽसि गरुत्मान् , दिवं गच्छ, स्वः पत ॥ विष्णोः क्रमोऽसि सपत्नहा, गायत्रं छन्दा आरोह, पृथिवीमनुविक्रमस्व, विष्णोः क्रमोऽस्यभिमातिहा, त्रैष्टुभं छन्दा आरोह , अन्तरिक्षमनुविक्रमस्व, विष्णोः क्रमोऽस्यरातीयतो हन्ता, जागतं छन्दा आरोह, दिवमनुविक्रमस्व, विष्णोः क्रमोऽसि शत्रूयतो हन्ता , आनुष्टुभं छन्दा आरोह, दिशोऽनुविक्रमस्व ॥
अक्रन्ददग्निः स्तनयन्निव द्यौः क्षमा रेरिहद्वीरुधः समञ्जन् ।
सद्यो जज्ञानो वि हीमिद्धो अक्शदा रोदसी भानुना भात्यन्तः ॥
अग्नेऽभ्यावर्तिन् , अग्ने अङ्गिरः, पुनर् ऊर्जा, सह रय्या ॥
आ त्वाहार्षमन्तरभूर्ध्रुवस्तिष्ठाविचाचलत् ।
विशस्त्वा सर्वा वान्छन्त्वस्मे राष्ट्राणि धारय ॥
उदुत्तमं वरुण पाशमस्मत् ॥
अग्रे बृहन्नुषसां ऊर्ध्वो अस्थान् निर्जगन्वान् तमसो ज्योतिषागात् ।
अग्निर्भानुना रुशता स्वङ्गा आ जातो विश्वा सद्मानि अप्राः ॥
हंसः शुचिषत् ॥
सीद त्वं मातुरस्या उपस्थे विश्वानि अग्ने वयुनानि विद्वान् ।
मैनामर्चिषा मा तपसाभिशोचीरन्तरस्यां शुक्रज्योतिर् विभाहि ॥
अन्तरग्ने रुचा त्वमुखायां सदने स्वे ।
तस्यै त्वं हरसा तपन् जातवेदः शिवो भव ॥
शिवो भूत्वा मह्यम् अग्ने अथा सीद शिवस्त्वं ।
शिवाः कृत्वा दिशः सर्वाः स्वं योनिमिहासदः ॥

2.7.9 अनुवाकः9  
दिवस्परि प्रथमं जज्ञे अग्निरस्मद् द्वितीयं परि जातवेदाः ।
तृतीयमप्सु नृमणा अजस्रम् इन्धान एनं जनते स्वाधीः ॥
विद्मा ते अग्ने त्रेधा त्रयाणि विद्मा ते सद्म विभृतं पुरुत्रा ।
विद्मा ते नाम परमं गुहा यद्विद्मा तं उत्सं यत आबभूथ ॥
समुद्रे त्वा नृमणा अप्स्वन्तर्नृचक्षा ईधे दिवो अग्ना ऊधन् ।
तृतीये त्वा रजसि तस्थिवांसं ऋतस्य योनौ महिषा अगृभ्णन् ॥
श्रीणां उदारो धरुणो रयीणां मनीषाणां प्रार्पणः सोमगोपाः ।
वसुः सूनुः सहसो अप्सु राजा विभात्यग्र उषसां इधानः ॥
उशिक् पावको अरतिः सुमेधा मर्त्येष्वग्निरमृतो निधायि ।
इयर्ति धूमं अरुषो भरिभ्रदुच् शुक्रेण शोचिषा द्यां इनक्षन् ॥
अक्रन्ददग्निः ॥
विश्वस्य जज्ञे भुवनस्य राजा रोदसी अपृणाज्जायमानः ।
वीडुं चिदद्रिमभिनत् परायन् जना यदग्निमयजन्त पञ्च ॥
नक्तोषासा ॥
यस्ते अद्य कृणवद् भद्रशोचेऽपूपं देव घृतवन्तमग्ने ।
प्र तं नय प्रतरं वस्यो अछाभि द्युम्नं देवहितं यविष्ठ्य।।
आ तं भज सौश्रवसेष्वग्न उक्थ उक्था आभज शस्यमाने ।
प्रियः सूर्ये प्रियो अग्ना भवात्युज्जातेन भिनददुज्जनित्वैः ॥
त्वामग्ने यजमाना अनु द्यून् दूतं कृण्वाना अयजन्त हव्यैः ।
त्वया सह द्रविणं इछमाना व्रजं गोमन्तम् उशिजो विवव्रुः ॥
अस्ताव्यग्निर् नृणां सुशेवो वैश्वानर ऋषिभिः सोमगोपाः ।
अद्वेष्ये द्यावापृथिवी हुवे देवा धत्त रयिमस्मे सुवीरं ॥

1.7.10 अनुवाकः10  
उदु त्वा विश्वे देवा अग्ने भरन्तु चित्तिभिः ।
स नो भव शिवस्त्वं सुप्रतीको विभावसुः ॥
प्रेदग्ने ज्योतिष्मान् याहि शिवेभिरर्चिभिष्ट्वं ।
बृहद्भिर्भानुभिर् भासन्मा हिंसीस्तन्वा प्रजाः ॥
अक्रन्ददग्निः ॥
समिधाग्निं दुवस्यत घृतैर् बोधयतातिथिम् ।
आस्मिन् हव्या जुहोतन ॥
प्र प्रायमग्निर्भरतस्य शृण्वे वि यत् सूर्यो न रोचते बृहद् भाः ।
अभि यः पूरुं पृतनासु तस्थौ दीदाय दैव्यो अतिथिः शिवो नः ॥
आपो देवीः प्रतिगृभ्णीत भस्मैतत् स्योने कृणुध्वं सुरभा उ लोके ।
तस्मै नमन्तां जनयः सनीडा मातेव पुत्रं बिभृता स्वेनत् ॥
अप्स्वग्ने सधिष्टव सौषधीरनुरुध्यसे ।
गर्भः संजायसे पुनः ॥
गर्भोऽस्योषधीनां गर्भो वनस्पतीनां ।
गर्भो विश्वस्य भूतस्याग्ने गर्भो अपामसि ॥
प्रसद्य भस्मना योनिमपश्च पृथिवीमग्ने ।
संगत्य मातॄभिष्ट्वं ज्योतिष्मान् पुनरासदः ॥
पुनरासद्य सदनं अपश्च पृथिवीमग्ने ।
शेषे मातुर् यथोपस्थे अन्तरस्यां शिवतमः ॥
पुनर् ऊर्जा, सह रय्या ॥
बोधा मे अस्य वचसो यविष्ठ मंहिष्ठस्य प्रभृतस्य स्वधावः ।
निन्दति त्वो अनु त्वो ववन्द वन्दारुं ते तन्वं वन्दे अग्ने ॥
स बोधि सूरिर्मघवा वसुदावा वसुपतिः ।
युयोध्यस्मद्द्वेषांसि यानि कानि च चकृम ॥

2.7.11 अनुवाकः11  
अपेत वीत वि च सर्पतातो येऽत्र स्थ पुराणा ये च नूतनाः ।
अदादिदं यमोऽवसानं पृथिव्या अक्रन्निमं पितरो लोकमस्मै ॥
अग्नेर्भस्मासि , अग्नेः पुरीषमसि, संज्ञानं असि कामधरणं , मयि ते कामधरणं भूयात् ॥
अयं सो अग्निर्यस्मिन्त् सोममिन्द्रः सुतं दधे जठरे वावशानः ।
सहस्रियं वाजमत्यं न सप्तिं ससवान्त्संस्तूयसे जातवेदः ॥
अग्ने दिवो अर्णमछा जिगास्यछा देवं ऊचिषे धिष्ण्या ये ।
याः परस्ताद् रोचनाः सूर्यस्य याश्चावस्तादुपतिष्ठन्ता आपः ॥
अग्ने यत्ते दिवि वर्चः पृथिव्यां यत् पर्वतेष्व् ओषधीष्वप्सु ।
येनान्तरिक्षम् उर्वाततन्थ त्वेषः स भानुरर्णवो नृचक्षः ॥
पुरीष्यासो अग्नयः प्रवणेन सजोषसः ।
जुषन्तां हव्यमाहुतमनमीवा इषो महीः ॥
इडामग्ने पुरुदंसं सनिं गोः शश्वत्तमं हवमानाय साध ।
स्यान् नः सूनुस्तनयो विजावाग्ने सा ते सुमतिर् भूत्वस्मे ॥
अयं ते ॥ चिदसि, तया देवतयाङ्गिरस्वद् ध्रुवा सीद, परिचिदसि, तया देवतयाङ्गिरस्वद् ध्रुवा सीद, चितः स्थ, परिचितः स्थ , ऊर्ध्वश्रितः श्रयध्वं ॥
समितं संकल्पेथां संप्रियौ रोचिष्णू सुमनस्यमानौ ।
इषं ऊर्जमभि संवसानौ ॥
सं वां मनांसि सं व्रता समु चित्तानि आकरं ।
अग्ने पुरीष्याधिपा भव त्वं ना इषं ऊर्जं यजमानाय धेहि ॥
त्वमग्ने पुरीष्यो रयिमान् पुष्टिमं असि ।
शिवाः कृत्वा दिशः सर्वाः स्वं योनिमिहासदः ॥
भवतं नः ॥
मातेव पुत्रं पृथिवी पुरीष्यमग्निं स्वे योना अभारुखा ।
तां विश्वैर्देवैर् ऋतुभिः संविदानः प्रजापतिर् विश्वकर्मा विमुञ्चतु ॥

2.7.12 अनुवाकः12  
असुन्वन्तमयजमानमिच्छ स्तेनस्येत्यामन्विहि तस्करस्य ।
अन्यमस्मदिच्छ सा त इत्या नमो देवि निर्ऋते तुभ्यमस्तु ॥
नमः सु ते निर्ऋते तिग्मतेजोऽयस्मयं विचृता बन्धमेतं ।
यमेन त्वं यम्या संविदानोत्तमे नाके अधि रोहयैनं ॥
यदद्य ते ॥
यं ते देवी निर्ऋतिराबबन्ध पाशं ग्रीवास्व् अविचर्त्यम् ।
तं ते विष्याम्यायुषो नु मध्येऽथा जीवः पितुमद्धि प्रमुक्तः ॥
यदस्य पारे रजसो महश्चित्रं ज्योतिर् अजायत ।
तन् नः पर्षदति द्विषोऽग्ने वैश्वानर ॥ 
स्वाहा, भूत्यै नमः ॥
निवेशनः संगमनो वसूनां विश्वा रूपाण्यभिचष्टे शचीभिः ।
देव इव सविता सत्यधर्मेन्द्रो न तस्थौ समरे पथीनां ॥
येन देवा ज्योतिषोर्ध्वा उदायन् येनादित्या वसवो येन रुद्राः ।
येनाङ्गिरसो महिमानं आनशुस्तेन यन्तु यजमानाः स्वस्ति ॥
पूषा युनक्तु सविता युनक्तु बृहस्पतिर् वो युनक्तु ।
अग्नेस्तेजसा सूर्यस्य वर्चसा ॥
सीरा युञ्जन्ति कवयो युगा वि तन्वते पृथक् ।
धीरा देवेषु सुम्नया ॥
युनक्त सीरा वि युगा तनोत कृते योनौ वपतेह बीजं ।
गिरा च श्रुष्टिः सभरा असन् नो नेदीया इत् सृण्यः पक्वमायत् ॥
लाङ्गलं पवीरवं सुशेवं सोमपित्सरु ।
उदिद्वपतु गामविं प्रस्थावद्रथवाहनं प्रफर्व्यं च पीवरीम् ॥
शुनं सुफाला वितुदन्तु भूमिं शुनं कीनाशो अभ्येतु वाहैः ।
शुनासीरा हविषा तोशमाना सुपिप्पला ओषधीः कर्तनास्मे ॥
शुनं नरो लाङ्गलेनानडुद्भिर्भगः फालैः सीरपतिर्मरुद्भिः ।
पर्जन्यो बीजं ईरयानो धिनोतु शुनासीरा कृणुतं धान्यं नः ॥
शुनासीरा प्रकृषतं कृणुतं धान्यं बहु ।
भूमिरियम् ऋत्वियवती तां फाला उपजिघ्नतु ॥
घृतेन सीता मधुना समज्यतां विश्वैर्देवैरनुमता मरुद्भिः ।
ऊर्जो भागं मधुमत् पिन्वमानास्मान्त्सीते पयसाभ्याववृत्स्व ॥
उद् योजनं अन्तर्याममीषां खृगल्यं शवं ।
अष्ट्रां ताडं प्रतीनाहा उभे मण्डूक्यौ युजे ॥
उदस्थाद्गोजिदश्वजिद्धिरण्यजित् सूनृतया परीवृतः ।
एकचक्रेण सविता रथेनोर्जो भागं पृथिव्या यात्यापृणन् ॥
इमामिन्द्र हस्तच्युतिं सच्युतिं जघनच्युतिम् ।
ससूतिम् इन्द्र सग्धितिम् ऊर्जं सपीतिम् उत्कृषे ॥
उष्टारयोः पील्वयोरथो आबन्धनीययोः ।
सर्वेषां विद्म वो नाम वाहाः कीलालपेशसः ॥
विमुच्यध्वं अघ्न्या देवयाना अतारिष्ट तमसस्पारमस्य ।
ज्योतिरापाम ॥

2.7.13 अनुवाकः13  
या ओषधयः प्रथमजा देवेभ्यो त्रियुगं पुरा ।
मन्वे नु बभ्रूणामहं शतं धामानि सप्त च ॥
शतं वो अम्ब धामानि सहस्रमुत वो रुहः ।
अथा शतक्रतो यूयमिमं मे अगदं कृत ॥
पुष्पवतीः प्रसूवरीः फलिनीरफला उत ।
अश्वा इव सजित्वरीर् वीरुधः पारयिष्णवः ॥
ओषधीरिति मातरस्तद्वो देवीरुपब्रुवे ।
रपांसि विघ्नतीरित रपश्चातयमानाः ॥
अश्वत्थे वो निवेशनं पर्णे वो वसतिः कृता ।
गोभाजा इत् किलासथ यत्सनवाथ पूरुषं ॥
यदोषधयः संगच्छन्ते राजानः समिता इव ।
विप्रः स उच्यते कवी रक्षोहामीवचातनः ॥
निष्कृतिर्नाम वो माताथा त्वमसि संकृतिः ।
सराः पतत्रिणीः स्थन यदामयति निष्कृत ॥
अश्वावतीं सोमवतीम् ऊर्जयन्तीम् उदोजसं ।
आयुक्षि सर्वा ओषधीरस्मा अरिष्टतातये ॥
यदिमा वाजयन्नहमोषधीर्हस्त आदधे ।
आत्मा यक्ष्मस्य नश्यति पुरा जीवगृभो यथा ॥
उच् शुष्मा ओषधीनां गावो गोष्ठादिवेरते ।
धनं सनिष्यन्तीनामात्मानं तव पूरुष ॥
अति विश्वाः परिष्ठाः स्तेन इव व्रजमक्रमुः ॥
ओषधयः प्राचुच्यवुर्यत् किंच तन्वो रपः ॥
यास्त आविविशुरात्मानं या आतस्थुः परुः परुः ।
तास्ते यक्ष्मं विबाधन्ताम् उग्रो मध्यमशीरिव ॥
साकं यक्ष्म प्रपत चाषेण किकिदीव्या ।
साकं वातस्य ध्राज्या साकं नश्य निहाकया ॥
अन्या वो अन्यामवत्व् अन्यान्यस्या उपावत ।
ताः सर्वाः संविदाना ओषधयः प्रावत वाचं मे ॥
याः फलिनीर् या अफला अकोशा याश्च कोशिनीः ।
बृहस्पतिप्रसूतास्ता नो मुञ्चन्त्वंहसः ॥
अवपतन्तीरवदन् दिव ओषधयस्परि ।
यं जीवमश्नवामहे न स रिष्याति पूरुषः ॥
दिवं ब्रूमो नक्षत्राणि भूमिं यक्षाणि पर्वतान् ।
समुद्रान् नद्यो वेशन्तांस्ते नो मुञ्चन्त्वंहसः ॥
ब्रूमो राजानं वरुणं धातारं उत पूषणं ।
त्वष्टारं अग्रीयं ब्रूमस्ते नो मुञ्चन्त्वंहसः ॥

2.7.14 अनुवाकः14  
मा नो हिंसीज्जनिता यः पृथिव्या यो दिवं सत्यधर्मा व्यानट् ।
यश्चापश्चन्द्राः प्रथमो जजान कस्मै देवाय हविषा विधेम ॥
अभ्यावर्तस्व पृथिवि यज्ञेन पयसा सह ।
वपां ते अग्निरिषितो अरोहत् ॥
अग्ने यच् शुक्रं यच्चन्द्रं यत् पूतं यच्च यज्ञियम् ।
तद्देवेभ्यो भरामसि ॥
इषं ऊर्जमहमित आदि घृतस्य धारां महिषस्य योनिम् ।
आ नो गोषु विशत्वौषधीषु जहामि सेदिमनिराममीवां ॥
कामं कामदुघे धुक्ष्व प्रजाभ्या ओषधीभ्यः ।
इन्द्रायाग्नये पूष्णे मित्राय वरुणाय च ॥
अग्ने तव श्रवो वयो महि भ्राजन्त्यर्चयो विभावसो ।
बृहद्भानो शवसा वाजमुक्थ्यं दधासि दाशुषे कवे ॥
पावकवर्चाः शुक्रवर्चा अनूनवर्चा उदियर्षि भानुना ।
पुत्रो मातरा विचरन्नुपावस्योभे पृणासि रोदसी ॥
इरज्यन्नग्ने प्रथयस्व जन्तुभिरस्मे रायो अमर्त्य ।
स दर्शतस्य वपुषो विराजसि पृणक्षि सानसिं रयिम् ॥
ऊर्जो नपाज्जातवेदः सुशस्तिभिर्मन्दस्व धीतिभिर् हितः ।
त्व एषः संदधुर्भूरिवर्पसश्चित्रोतयो वामजाताः ॥
ऋतावानं महिषं विश्वदर्शतमग्निं सुम्नाय दधिरे पुरो जनाः ।
श्रुत्कर्णं  सप्रथस्तमं त्वा गिरा दैवं मानुषा युजा ॥
इष्कर्तारं अध्वरस्य प्रचेतसं क्षयन्तं राधसो महः ।
रातिं वामस्य सुभगां महीमिषं दधासि सानसिं क्रतुम् ॥
आप्यायस्व समेतु ते विश्वतः सोम वृष्ण्यम् ।
भवा वाजस्य संगथे ॥
सं ते पयांसि समु यन्तु वाजाः सं वृष्ण्यानि अभिमातिषाहः ।
आप्यायमानो अमृताय सोम दिवि श्रवांस्युत्तमानि धिष्व ॥

2.7.15 अनुवाकः15  
ब्रह्म जज्ञानं प्रथमं पुरस्ताद्वि सीमतः सुरुचो वेन आवः ।
स बुध्न्या उपमा अस्य विष्ठाः सतश्च योनिमसतश्च विवः ॥
हिरण्यगर्भः समवर्तताग्रे भूतस्य जातः पतिरेक आसीत् ।
स दाधार पृथिवीं द्यां उतेमां कस्मै देवाय हविषा विधेम ॥
अद्भ्यः संभृतः पृथिव्या रसाच्च विश्वकर्मणः समवर्तताधि ।
तस्य त्वष्टा विदधद् रूपं एति तत् पुरुषस्य देवमाजानं अग्रे ॥
द्रप्सश्चस्कन्द ॥
नमो अस्तु सर्पेभ्यो ये के च पृथिवीमनु ।
ये अन्तरिक्षे ये दिवि तेभ्यः सर्पेभ्यो नमः ॥
य इषवो यातुधानानां ये वनस्पतीनां ।
येऽवटेषु शेरते तेभ्यः सर्पेभ्यो नमः ॥
ये अमी रोचने दिवो ये वा सूर्यस्य रश्मिषु ।
ये अप्सु षदांसि चक्रिरे तेभ्यः सर्पेभ्यो नमः ॥
कृणुष्व पाजः प्रसितिं न पृथ्वीं याहि राजेवामवं इभेन ।
तृष्वीमनु प्रसितिं द्रूणानोऽस्तासि विध्य रक्षसस्तपिष्ठैः ॥
तव भ्रमास आशुया पतन्त्यनुस्पृश धृषता शोशुचानः ।
तपोभिरग्ने जुह्वा पतङ्गानसंदितो विसृज विष्वग् उल्काः ॥
प्रति स्पशो विसृजा तूर्णितमो भवा पायुर्विशो अस्या अदब्धः ।
यो नो दूरे अघशँसो यो अन्त्यग्ने माकिस्ते व्यथिरादधर्षीत् ॥
उदग्ने तिष्ठ प्रत्यातनुष्व नि अमित्रं ओषतात् तिग्महेते ।
यो नो अरातिं समिधान चक्रे नीचा तं धक्ष्यतसं न शुष्कम् ॥
ऊर्ध्वो भव प्रतिविध्याध्यस्मदाविः कृणुष्व दैव्यानि अग्ने ।
अव स्थिरा तनुहि यातुजूनां जामिमजामिं प्रमृणीहि शत्रून् ॥
अयमग्निः सहस्रिणो वाजस्य शतिनस्पतिः ।
मूर्धा कवी रयीणां ॥
अग्नेष्ट्वा तेजसा सादयामि, तया देवतयाङ्गिरस्वद् ध्रुवा सीद ॥
भुवो यज्ञस्य रजसश्च नेता यत्रा नियुद्भिः सचसे शिवाभिः ।
दिवि मूर्धानं दधिषे स्वर्षां जिह्वामग्ने चकृषे हव्यवाहं ॥
इन्द्रस्य त्वौजसा सादयामि, तया देवतयाङ्गिरस्वद् ध्रुवा सीद, ध्रुवासि धरुणा , अस्तृता विश्वकर्मणा सुधृता, मा त्वा समुद्र उद्वधीन्मा सुपर्णो ,
अव्यथमाना पृथिवीं दृंह, तेजोऽसि, तेजो मे यच्छ, पृथिवीं यच्छ, पृथिवीं दृंह, पृथिवीं मा हिंसीः, पृथिव्या मा पाहि, ज्योतिरसि, ज्योतिर् मे यच्छ ,
अन्तरिक्षं यच्छ , अन्तरिक्षं दृंह , अन्तरिक्षं मा हिंसीः , अन्तरिक्षान्मा पाहि, स्वरसि, स्वर्मे यच्छ, दिवं यच्छ, दिवं दृंह, दिवं मा हिंसीः ,
दिवो मा पाहि ॥
यास्ते अग्न आर्द्रा योनयो याः कुलायिनीर् ये ते अग्ना इन्दवो या उ नाभयः ।
ताभिष्ट्वं उभयीभिः संविदानः प्रजानंस्तन्वेह निषीद ॥
काण्डात्काण्डात् प्ररोहन्ती परुषः परुषस्परि ।
एवा नो दूर्वे प्रतनु सहस्रेण शतेन च ॥
या शतेन प्रतनोषि सहस्रेण विरोहसि ।
तस्यै ते देवीष्टके विधेम हविषा वयम् ॥

2.7.16 अनुवाकः16  
यास्ते अग्ने सूर्ये रुचो दिवमातन्वन्ति रश्मिभिः ।
ताभिर् नो अद्य सर्वाभी रुचे जनाय नस्कृधि ॥
या वो देवाः सूर्ये रुचो गोष्वश्वेषु या रुचः ।
इन्द्राग्नी ताभिः सर्वाभी रुचं नो धेहि बृहस्पते ॥
विराड् ज्योतिरधारयत् , स्वराड् ज्योतिरधारयत् , सम्राड् ज्योतिरधारयत् , भूरसि भुवनस्य रेता इष्टका स्वर्गो लोको , मनसा त्वान्वारोहामि , अग्निर् ज्योतिर् ज्योतिरग्नि, स्तया देवतयाङ्गिरस्वद् ध्रुवा सीद, सूरसि सूवनस्य रेता इष्टका स्वर्गो लोको , वाचा त्वान्वारोहामि, सूर्यो ज्योतिर् ज्योतिः सूर्य, स्तया देवतयाङ्गिरस्वद् ध्रुवा सीद, बृहस्पतिष्ट्वा सादयतु पृथिव्याः पृष्ठे ज्योतिष्मतीं विश्वस्मै प्राणायापानाय व्यानायोदानाय प्रतिष्ठायै चरित्राय, विश्वं ज्योतिर् यच्छ , अग्निष्टेऽधिपति, स्तया देवतयाङ्गिरस्वद् ध्रुवा सीद, विश्वकर्मा त्वा सादयत्व् अन्तरिक्षस्य पृष्ठे ज्योतिष्मतीं विश्वस्मै प्राणायापानाय व्यानायोदानाय प्रतिष्ठायै चरित्राय, विश्वं ज्योतिर् यच्छ, वायुष्टेऽधिपति, स्तया देवतयाङ्गिरस्वद् ध्रुवा सीद, परमेष्ठी त्वा सादयतु दिवः पृष्ठे ज्योतिष्मतीं विश्वस्मै प्राणायापानाय व्यानायोदानाय प्रतिष्ठायै चरित्राय, विश्वं ज्योतिर् यच्छ, सूर्यस्तेऽधिपति, स्तया देवतयाङ्गिरस्वद् ध्रुवा सीद ॥
अषाढासि सहमाना सहस्वारातिं सहस्व पृतनायतः ।
सहस्रवीर्यासि सा मा जिन्व ॥
मधु वाता ऋतायते मधु क्षरन्ति सिन्धवः । 
माध्वीर् नः सन्त्वौषधीः ॥
मधु नक्तं उतोषसो मधुमत्पार्थिवं रजः ।
मधु द्यौरस्तु नः पिता ॥
मधुमान् नो वनस्पतिर्मधुमं अस्तु सूर्यः ।
माध्वीर् गावो भवन्तु नः ॥
अपां त्वा गह्मन्त्सादयामि समुद्रस्योद्मन्नवतश्छायायां , नमः समुद्राय, नमः समुद्रस्य चक्षसे , अनु त्वा दिव्या वृष्टिः सचताम् , मा त्वा सूर्योऽभिताप्सीन्माग्निर्वैश्वानरो , अछिन्नपत्रः प्रजा अनुवीक्षस्व ॥
त्रीन्त्समुद्रान्त्समसृपत् स्वर्गोऽपां पतिर् वृषभ इष्टकानां ।
तत्र गच्छ यत्र पूर्वे परेताः पुरीषं वसानः सुकृतस्य लोकं ॥
मही द्यौः पृथिवी च न इमं यज्ञं मिमिक्षताम् ।
पिपृतां नो भरीमभिः ॥
इदं विष्णुः ॥
अध स्मा ते वनस्पते वातो विवात्यग्रमित् ।
उतो न्विन्द्राय पातवे सुनु सोमं उलूखल ॥
नक्तोषासा ॥
स्यूता देवेभिरमृतेनागाद् उखा स्वसारं अधि वेदिमस्थात् ।
सत्यं पूर्वैर् ऋषिभिः संविदानो अग्निः प्रविद्वं इह तत् कृणोतु ।
पृथिवि पृथिव्यां सीद मातुर्मातरि माता ।
स्योनासि सुषदा स्योनामासीद सुषदामासीद ॥
निषसाद धृतव्रतो वरुणः पस्त्यास्व् आ ।
साम्राज्याय सुक्रतुः ॥
क्रतुं देवानां महिमानं ईमहे अग्निं सधस्थे सदनेष्वद्भुतं ।
वैश्वानरं ब्रह्मणा विश्वव्यचसं स्तोमस्य धामन् निदधे पुरीष्यम् ॥
न्यधुर्मात्रायां कवयो वयोधसो अग्निं सधस्थे सदनेष्वच्युतं ।
वैश्वानरं ब्रह्मणा विश्वव्यचसं स्तोमस्य धामन् निहितं पुरीष्यम् ॥
समिध्यमानं समिधा समिन्धते अग्निं सधस्थे सदनेषु सुक्रतुम् ।
वैश्वानरं ब्रह्मणा विश्वव्यचसं स्तोमस्य धामन् पवमानमाभृतं ॥

2.7.17 अनुवाकः17  
अग्ने युक्ष्वा हि ये तवाश्वासो देव साधवः ।
अरं वहन्त्याशवः ॥
युक्ष्वा हि देवहूतमं अश्वं अग्ने रथीरिव ।
नि होता पूर्व्यः सदः ॥
समित् स्रवन्ति सरितो न धेना अन्तर् हृदा मनसा पूयमानाः ।
घृतस्य धारा अभिचाकशीमि हिरण्ययो वेतसो मध्ये अग्नेः ॥
ऋचे त्वा, रुचे त्वा, भासे त्वा, ज्योतिषे त्वा , अभूदिदं विश्वस्य भुवनस्य वाजिनं अग्नेर्वैश्वानरस्य च , अग्निस्तेजसा तेजस्वान् , रुक्मो वर्चसा वर्चस्वान् ,
सहस्रदा असि, सहस्राय त्वा ॥
आदित्यं गर्भं पयसा समङ्ग्धि सहस्रस्य प्रतिमां विश्वरूपं ।
परिवृङ्ग्धि हरसा माभिशोचीः शतायुषं कृणुहि चीयमानः ॥
वातस्य जूतिं वरुणस्य नाभिमश्वं जज्ञानं सलिलस्य मध्ये ।
शिशुं नदीनां हरिमद्रिबुध्नं अग्ने मा हिंसीः परमे व्योमन् ॥
अजस्रम् इन्दुमरुषं भुरण्युमग्निम् ईडे पूर्वचित्तिं नमोभिः ।
स पर्वभिर् ऋतुशः कल्पमानो गां मा हिंसीरदितिं विराजं ॥
त्वष्टुर्वरुत्रीँ वरुणस्य नाभिमविं जज्ञानां रजसः परस्मात् ।
महीं साहस्रीमसुरस्य मायामग्ने मा हिंसीः परमे व्योमन् ॥
यो अग्निरग्नेस्तपसोऽधि जातः शोकात्पृथिव्या उत वा दिवस्परि ।
य इमाः प्रजा विश्वकर्मा जजान तं अग्ने हेडः परि ते वृणक्तु ॥
इमं मा हिंसीर् द्विपादं पशुं सहस्राक्षो मेधाय चीयमानो , मयुमारण्यमनु ते दिशामि,  तेन चिन्वानस्तन्वं निषीद , मयुं ते शुग् ऋच्छतु, यं द्विष्मस्तं ते शुग् ऋच्छतु , इमं मा हिंसीरेकशफं पशुं कनिक्रदं वाजिनं वाजिनेषु, गौरमारण्यमनु ते दिशामि, तेन चिन्वानस्तन्वं निषीद, गौरं ते शुग् ऋच्छतु, यं द्विष्मस्तं ते शुग् ऋच्छतु , इमं साहस्रं शतधारं उत्सं व्यच्यमानं सलिलस्य मध्ये घृतं दुहानामदितिं जनायाग्ने मा हिंसीः परमे व्योमन् ॥ गवयमारण्यमनु ते दिशामि, तेन चिन्वानस्तन्वं निषीद, गवयं ते शुग् ऋच्छतु, यं द्विष्मस्तं ते शुग् ऋच्छतु , इमं ऊर्णायुं वरुणस्य नाभिं त्वचं पशूनां द्विपदां चतुष्पदाम् , त्वष्टुर्देवानां प्रथमं जनित्रमग्ने मा हिंसीः परमे व्योमन् ॥ मेषमारण्यमनु ते दिशामि, तेन चिन्वानस्तन्वं निषीद, मेषं ते शुग् ऋच्छतु, यं द्विष्मस्तं ते शुग् ऋच्छतु , अजो ह्यग्नेरजनिष्ट शोकात् , सो अपश्यज्जनितारं अग्रे, तेन देवा देवताम् अग्रमायं, स्तेन रोहमायन्नुप मेध्यासः, शरभमारण्यमनु ते दिशामि, तेन चिन्वानस्तन्वं निषीद, शरभं ते शुग् ऋच्छतु, यं द्विष्मस्तं ते शुग् ऋच्छतु ॥

2.7.18 अनुवाकः18  
अपां त्वेमन्त्सादयामि , अपां त्वोद्मन्त्सादयामि , अपां त्वायने सादयामि , अपां त्वा ज्योतिषि सादयामि , अपां त्वा भस्मनि सादयामि, समुद्रे त्वा सदने सादयामि , अर्णवे त्वा सदने सादयामि, सलिले त्वा सदने सादयामि , अपां त्वा क्षये सादयामि , अपां त्वा सध्रिषु सादयामि , अपां त्वा सदने सादयामि , अपां त्वा सधस्थे सादयामि , अपां त्वा योनौ सादयामि , अपां त्वा पुरीषे सादयामि , अपां त्वा पाथसि सादयामि, गायत्रेण त्वा छन्दसा सादयामि, त्रैष्टुभेन त्वा छन्दसा सादयामि, जागतेन त्वा छन्दसा सादयामि , आनुष्टुभेन त्वा छन्दसा सादयामि, पाङ्क्तेन त्वा छन्दसा सादयामि ॥

2.7.19 अनुवाकः19  
अयं पुरो भू, स्तस्य प्राणो भौवायनो , वसन्तः प्राणायनो , गायत्री वासन्ती, गायत्र्या गायत्रम् , गायत्रादुपांशु , उपांशोस्त्रिवृत् , त्रिवृतो रथन्तरम् , वसिष्ठा ऋषिः, प्रजापतिगृहीतया त्वया प्राणं गृह्णामि, प्रजाभ्यो अयं दक्षिणा विश्वकर्मा, तस्य मनो वैश्वकर्मणं , ग्रीष्मो मानस, स्त्रिष्टुब् ग्रैष्मी, त्रिष्टुभः स्वारम् स्वारादन्तर्यामो , अन्तर्यामात् पञ्चदशः, पञ्चदशाद् बृहत् , भरद्वाजा ऋषिः, प्रजापतिगृहीतया त्वया मनो गृह्णामि, प्रजाभ्यो अयं पश्चा विश्वव्यचा, स्तस्य चक्षुर्वैश्वव्यचसं , वर्षाणि चाक्षुषाणि, जगती वार्षी, जगत्या ऋक्समं, ऋक्समाच् शुक्रः, शुक्रात् सप्तदशः, सप्तदशाद् वैरूपं , जमदग्निर् ऋषिः, प्रजापतिगृहीतया त्वया चक्षुर्गृह्णामि, प्रजाभ्यो इदं उत्तरात् स्व, स्तस्य श्रोत्रं सौवं , शरच् श्रौत्री , अनुष्टुप् शारदी , अनुष्टुभ ऐडम्, ऐडान्मन्थी, मन्थिन एकविंश , एकविंशाद् वैराजं , विश्वामित्रा ऋषिः, प्रजापतिगृहीतया त्वया श्रोत्रं गृह्णामि,  प्रजाभ्य इयम् उपरि मति, स्तस्या वाङ् मात्या, हेमन्तो वाच्यः, पङ्क्तिर्हैमन्ती, पङ्क्त्या निधनवत् , निधनवत आग्रायणः , आग्रयणात् त्रिणवत्रयस्त्रिंशौ, त्रिणवत्रयस्त्रिंशाभ्यां शाक्वररैवते, विश्वकर्मा ऋषिः,
प्रजापतिगृहीतया त्वया वाचं गृह्णामि प्रजाभ्यः ॥

2.7.20 अनुवाकः20  
प्राची दिक् , वसन्त ऋतु, रग्निर्देवता, ब्रह्म द्रविणं , गायत्री छन्दो , रथन्तरं साम, त्रिवृत् स्तोमः, स उ पञ्चदशवर्तनिः, सानगा ऋषि, स्त्र्यविर्वयः, कृतमयानां , पुरोवातो वातः, पितरः पितामहाः परेऽवरे ते नोऽवन्तु, ते नः पान्त्वस्मिन् ब्रह्मण्यस्यां पुरोधायामस्मिन् कर्मण्यस्यामाशिष्यस्यां देवहूतौ ॥
दक्षिणा दिक् , ग्रीष्म ऋतु , रिन्द्रो देवता, क्षत्रं द्रविणं , त्रिष्टुप् छन्दो , बृहत् साम, पञ्चदशः स्तोमः, स उ सप्तदशवर्तनिः, सनातना ऋषि , र्दित्यवाड् वय, स्त्रेतायानां , दक्षिणाद्वातो वातः, पितरः पितामहाः परेऽवरे ते नोऽवन्तु, ते नः पान्त्वस्मिन् ब्रह्मण्यस्यां पुरोधायामस्मिन् कर्मण्यस्यामाशिष्यस्यां देवहूतौ ॥
प्रतीची दिक् , वर्षा ऋतु , र्विश्वे देवा देवता, विड् द्रविणं , जगती छन्दो , वैरूपं साम, सप्तदशः स्तोमः, स उ एकविंशवर्तनिः , अहभूना ऋषि, स्त्रिवत्सो वयो , द्वापरोऽयानां , पश्चाद्वातो वातः, पितरः पितामहाः परेऽवरे ते नोऽवन्तु, ते नः पान्त्वस्मिन् ब्रह्मण्यस्यां पुरोधायामस्मिन् कर्मण्यस्यामाशिष्यस्यां देवहूतौ ॥ उदीची दिक्, शरद् ऋतु , र्मित्रावरुणौ देवता, पुष्टं द्रविणं, अनुष्टुप् छन्दो , वैराजं साम , एकविंशः स्तोमः, स उ त्रिणववर्तनिः, पुराणा ऋषि, स्तुर्यवाड् वयो , अभिभवोऽयानां, उत्तराद्वातो वातः, पितरः पितामहाः परेऽवरे ते नोऽवन्तु, ते नः पान्त्वस्मिन् ब्रह्मण्यस्यां पुरोधायामस्मिन् कर्मण्यस्यामाशिष्यस्यां देवहूतौ ॥ ऊर्ध्वा दिक् , हेमन्तशिशिरा ऋतू, बृहस्पतिर् देवता, फलं द्रविणं , पङ्क्तिश्छन्दः, शाक्वररैवते सामनी, त्रिणवः स्तोमः स उ त्रयस्त्रिंशवर्तनिः, सुपर्णा ऋषिः, पष्ठवाड् वय , आस्कन्दोऽयानां, उपरिष्टाद्वातो वातः, पितरः पितामहाः परेऽवरे ते नोऽवन्तु, ते नः पान्त्वस्मिन् ब्रह्मण्यस्यां पुरोधायामस्मिन् कर्मण्यस्यामाशिष्यस्यां देवहूतौ ॥
इति मध्यमकाण्डे सप्तमः प्रपाठकः

प्रपाठकः8  
2.8.1 अनुवाकः1  
लोकं पृण छिद्रं पृणाथा सीद ध्रुवा त्वं ।
इन्द्राग्नी त्वा बृहस्पतिर् अस्मिन्योना असीषदन् ॥
ता अस्य सूददोहसः सोमं श्रीणन्ति पृश्नयः ।
जन्मन् देवानां विशस्त्रिष्वा रोचने दिवः ॥
ध्रुवक्षितिर् ध्रुवयोनिर्ध्रुवासि ध्रुवं योनिमासीद साध्या ।
उख्यस्य केतुं प्रथमं जुषाणा अश्विनाध्वर्यू सादयतामिह त्वा ॥
कुलायिनी घृतवती पुरंधिः स्योने सीद सदने पृथिव्याः ।
अभि त्वा रुद्रा वसवो गृणन्त्विदं ब्रह्म पिपृहि सौभगाय ।
अश्विनाध्वर्यू सादयतामिह त्वा ॥
स्वैर्दक्षैर्दक्षपितेह सीद देवानां सुम्ने बृहते रणाय ।
पितेवैधि सूनवे यः सुशेवः स्वावेशया तन्वा संविशस्व ।
अश्विनाध्वर्यू सादयतामिह त्वा ॥
पृथिव्याः पुरीषमस्यप्सो नाम तां त्वा विश्वे अभिगृणन्तु देवाः ।
स्तोमपृष्ठा घृतवतीह सीद प्रजावदस्मे द्रविणायजस्व ।
अश्विनाध्वर्यू सादयतामिह त्वा ॥
अदित्यास्त्वा पृष्ठे सादयामि अन्तरिक्षस्य धर्त्रीं  विष्टम्भनीं दिशाम् । 
भुवनस्याधिपत्नीम् ऊर्मिर्द्रप्सो अपामसि ।
अश्विनाध्वर्यू सादयतामिह त्वा ॥
सजूर् ऋतुभिः, सजूर्विधाभिः, सजूर्देवैः, सजूर्देवैर्वयुनाधै, रग्नये त्वा वैश्वानराय , अश्विनाध्वर्यू सादयतामिह त्वा, सजूर् ऋतुभिः, सजूर्विधाभिः, सजूर्वसुभिः, 
सजूर् ऋतुभिः, सजूर्विधाभिः, सजू रुद्रैः, सजूर् ऋतुभिः, सजूर्विधाभिः, सजूरादित्यैः, सजूर् ऋतुभिः, सजूर्विधाभिः, सजूर्विश्वैर्देवैर्वैश्वानरैः, सजूर्देवैर्वयुनाधै,
अग्नये त्वा वैश्वानराय , अश्विनाध्वर्यू सादयतामिह त्वा ॥

2.8.2 अनुवाकः2  
प्राणं मे पाहि , अपानं मे पाहि, व्यानं मे पाहि, चक्षुर्म उरुया विभाहि, श्रोत्रं मे श्लोकया , अपः पिन्वौ , षधीर् जिन्व, द्विपादव, चतुष्पात्पाहि, दिवो वा वृष्टिमेरय, क्षत्रं वयो , मयन्तं छन्दो, विष्टम्भो वयो , अधिपतिश्छन्दो , मूर्धा वयः, प्रजापतिश्छन्दो , विश्वकर्मा वयः, परमेष्ठी छन्द, त्र्यविर्वय, स्त्रिष्टुप् छन्दो, दित्यवाड् वयो , विराट् छन्दः, पञ्चाविर्वयो , गायत्री छन्द, स्त्रिवत्सो वय, उष्णिहा छन्द, स्तुर्यवाड् वयो , अनुष्टुप् छन्दः,  पष्ठवाड् वयो , बृहती छन्द, उक्षा वयः, ककुप् छन्द , ऋषभो वयः, सतोबृहती छन्दो , अनड्वान् वयः, पङ्क्तिश्छन्दो , धेनुर्वयो  , जगती छन्दो , बस्तो वयो , युवलं छन्दो , वृष्णिर्वयो , विशालं छन्दः, पुरुषो वयस्तन्द्रं छन्दः, सिंहो वय , श्छदिश्छन्दो, व्याघ्रो वय, अनाधृष्यं छन्दः ॥

2.8.3 अनुवाकः3  
इन्द्राग्नी अव्यथमानां इष्टकां दृंहतं युवं ।
पृष्ठेन द्यावापृथिवी आपृणान्तरिक्षं च विबाधस्व ॥
राज्ञ्यसि प्राची दिक् , विराडसि दक्षिणा दिक्, सम्राड् असि प्रतीची दिक्, स्वराडस्य् उदीची दिक् , अधिपत्नि अस्य् ऊर्ध्वा दिक् , आयुर्मे पाहि, प्राणं मे पाहि , अपानं मे पाहि, व्यानं मे पाहि, चक्षुर्मे पाहि, श्रोत्रं मे पाहि, मनो मे पिन्व, वाचं मे जिन्व , आत्मानं मे पाहि, ज्योतिर् मे यच्छ, मा छन्दः, प्रमा छन्दः, प्रतिमा छन्दो , अस्रीवीश्छन्दः, पङ्क्तिश्छन्द, उष्णिहा छन्दो , गायत्री छन्द, स्त्रिष्टुप् छन्दो , जगती छन्दो , अनुष्टुप् छन्दो , विराट् छन्दो , बृहती छन्दः , पृथिवी छन्दो , अन्तरिक्षं छन्दो , द्यौश्छन्दो , नक्षत्राणि छन्दः, समा छन्दः, कृषिश्छन्दो , वाक् छन्दो , मनश्छन्दो , गौश्छन्दो , अश्वश्छन्दो , अजा छन्दो , हिरण्यं छन्दो , अग्निर्देवता, वातो देवता, सूर्यो देवता, चन्द्रमा देवता, वसवो देवता, रुद्रा देवता, आदित्या देवता, मरुतो देवता , इन्द्रो देवता, वरुणो देवता, बृहस्पतिर् देवता, विश्वे देवा देवता, मूर्धासि राट् , ध्रुवासि धरुणा, धर्त्र्यसि धरणी , आयुषे त्वा, वर्चसे त्वा, कृष्यै त्वा, क्षेमाय त्वा, यन्त्री राट् , यन्त्र्यसि यमनी, धर्त्र्यसि धरित्री , इषे त्वा , ऊर्जे त्वा, रय्यै त्वा, पोषाय त्वा ॥

2.8.4 अनुवाकः4  
आशुस्त्रिवृत् , भान्तः पञ्चदशो , व्योमा सप्तदशः, प्रतूर्तिरष्टादश, स्तपो नवदशो , अभीवर्तः सविंशो , धरुण एकविंशो, वर्चो द्वाविंशः, संभरणः त्रयोविंशो ,
योनिश्चतुर्विंशो , गर्भाः पञ्चविंश , ओजस्त्रिणवो , विराट् त्रिंशः, क्रतुरेकत्रिंशो , विधृतिर् द्वात्रिंशः, प्रतिष्ठा त्रयस्त्रिंशो , ब्रध्नस्य विष्टपं चतुस्त्रिंशो , नाकः षट्त्रिंशो , वीवर्तोऽष्टाचत्वारिंशो , धर्त्रं चतुष्टोमः ॥

2.8.5 अनुवाकः5  
अग्नेर्भागोऽसि, दीक्षाया आधिपत्यं , ब्रह्म स्पृतं , त्रिवृत् स्तोमा , इन्द्रस्य भागोऽसि, विष्णोराधिपत्यं , क्षत्रं स्पृतं , पञ्चदशः स्तोमो , नृचक्षसां भागोऽसि, धातुर् आधिपत्यं , जनित्रं स्पृतं , सप्तदशः स्तोमो , मित्रस्य भागोऽसि, वरुणस्याधिपत्यं , दिवो वृष्टिर् वातः स्पृत , एकविंशः स्तोमो , अदित्या भागोऽसि, पूष्ण आधिपत्यं, ओजः स्पृतं , त्रिणवः स्तोमो , वसूनां भागोऽसि, रुद्राणामाधिपत्यं ,  चतुष्पात् स्पृतं , चतुर्विंशः स्तोम , आदित्यानां भागोऽसि, मरुताम् आधिपत्यं , गर्भाः स्पृताः, पञ्चविंशः स्तोमः, सवितुर् भागोऽसि, बृहस्पतेराधिपत्यं , समीचीर् दिशः स्पृता , श्चतुष्टोमः स्तोमो , यवानां भागोऽसि , अयवानामाधिपत्यं , प्रजाः स्पृता , श्चतुश्चत्वारिंशः स्तोम , ऋभूणां भागोऽसि, विश्वेषां देवानामाधिपत्यं , भूतं निशान्तं स्पृतं , त्रयस्त्रिंशः स्तोमः ॥

2.8.6 अनुवाकः6  
एकयास्तुवत, प्रजा अधीयन्त, प्रजानां पतिर् अधिपतिरासीत्, तिसृभिरस्तुवत, ब्रह्मासृज्यत, ब्रह्मणस्पतिर् अधिपतिरासीत् , पञ्चभिरस्तुवत, भूतानि असृज्यन्त, भूतानां पतिर् अधिपतिरासीत् , सप्तभिरस्तुवत, सप्तऋषयोऽसृज्यन्त, धाताधिपतिरासीत् , नवभिरस्तुवत, पितरोऽसृज्यन्त , अदितिर् अधिपतिरासीत् , एकादशभिरस्तुवत , आर्तवा असृज्यन्त, ऋतवोऽधिपतय आसन् , त्रयोदशभिरस्तुवत, मासा असृज्यन्त, संवत्सरोऽधिपतिरासीत् , पञ्चदशभिरस्तुवत, क्षत्रमसृज्यत , इन्द्रोऽधिपतिरासीत् , सप्तदशभिरस्तुवत, ग्राम्याः पशवोऽसृज्यन्त, बृहस्पतिर् अधिपतिरासीत् , नवदशभिरस्तुवत, शूद्रार्या असृज्येताम्, अहोरात्रे अधिपत्नी आस्ताम्, एकविंशत्यास्तुवत , एकशफमसृज्यत, वरुणोऽधिपतिरासीत्, त्रयोविंशत्यास्तुवत, क्षुद्राः पशवोऽसृज्यन्त, पूषाधिपतिरासीत्, पञ्चविंशत्यास्तुवत , आरण्याः पशवोऽसृज्यन्त, वायुरधिपतिरासीत्, सप्तविंशत्यास्तुवत, वनस्पतयोऽसृज्यन्त, सोमोऽधिपतिरासीत् , नवविंशत्यास्तुवत, द्यावापृथिवी व्यैताम् , वसवो रुद्रा अनुव्यायन् , त उ एवाधिपतय आसन् , एकत्रिंशतास्तुवत. प्रजा असृज्यन्त, यवाश्चायवाश्चाधिपतय आसन् , त्रयस्त्रिंशतास्तुवत, भूतानि अशाम्यन्, प्रजापतिः परमेष्ठ्यधिपतिरासीत् ॥

2.8.7 अनुवाकः7  
अग्ने जातान् प्रणुदा नः सपत्नान् प्रत्यजातान् जातवेदो नुदस्व ।
अधि नो ब्रूहि सुमना अहेडञ् शर्मंस्ते स्याम त्रिवरूथा उद्भौ ॥
सहसा जातान् प्रणुदा नः सपत्नान् प्रत्यजातान् जातवेदो नुदस्व ।
अधि नो ब्रूहि सुमनस्यमानो वयं स्याम प्रणुदा नः सपत्नान् ॥
चतुश्चत्वारिंशी स्तोमो , वर्चो द्रविणं , षोडशी स्तोमा , ओजो द्रविणं ॥
अग्नेः पुरीषमस्यप्सो नाम तां त्वा विश्वे अभिगृणन्तु देवाः ।
स्तोमपृष्ठा घृतवतीह सीद प्रजावदस्मे द्रविणायजस्व ॥
तया देवतयाङ्गिरस्वद् ध्रुवा सीद , एवश्छन्दो , वरिवश्छन्द , आछच्छन्दो , मनश्छन्दः, शंभूश्छन्दः, परिभूश्छन्दः, सिन्धुश्छन्दो , व्यचश्छन्दः, समुद्रं छन्दः, सलिलं छन्दः, ककुप् छन्द, स्त्रिककुप् छन्दः, काव्यं छन्दो , अङ्कुपं छन्दो , अक्षरपङ्क्तिश्छन्दः, पदपङ्क्तिश्छन्दो , विष्टारपङ्क्तिश्छन्दः, क्षुरो भृजश्छन्दः, पक्षश्छन्दः, प्रछच् छन्दः, संयच् छन्दो , वियच् छन्दो , बृहच् छन्दो , रथन्तरं छन्दो , निकायं छन्दो , वीवधं छन्दो , गिरश्छन्दो , भृजश्छन्दः, संस्तुप् छन्दो , अनुष्टुप् छन्दा , एवश्छन्दो , वरिवश्छन्दो , वयश्छन्दो , वयस्कृच् छन्दो , विशालं छन्दो , विष्पर्धाश्छन्द , श्छदिश्छन्दो , दूरोहणं छन्द, स्तन्द्रं छन्दो , अङ्कावङ्कं छन्दः ॥

2.8.8 अनुवाकः8  
रश्मिना क्षयाय क्षयं जिन्व, प्रेत्या धर्मणे धर्मं जिन्व , अन्वित्या दिवे दिवं जिन्व, संधिनान्तरिक्षायान्तरिक्षं जिन्व, प्रतिधिना पृथिव्यै पृथिवीं जिन्व, विष्टम्भेन वृष्ट्यै वृष्टिं जिन्व, प्रवायाह्नेऽहर् जिन्व , अनुवाय रात्र्यै रात्रीं जिन्व , उशिजा वसुभ्यो वसून् जिन्व, प्रकेतेन रुद्रेभ्यो रुद्रान् जिन्व, सुदितिनादित्येभ्य आदित्यान् जिन्व, तन्तुना प्रजाभ्यः प्रजा जिन्व , ओजसा पितृभ्यः पितॄन् जिन्व, पृतनाषाहा पशुभ्यः पशून् जिन्व, रेवतौषधीभ्या ओषधीर् जिन्व , अभिजिता युक्तग्राव्णेन्द्रायेन्द्रं जिन्व , अधिपतिना प्राणाय प्राणं जिन्व, धरुणेनापानायापानं जिन्व, संसर्पेण चक्षुषे चक्षुर् जिन्व, वयोधसाधीतायाधीतं जिन्व, त्रिवृता त्रिवृते त्रिवृज् जिन्व, प्रवृता प्रवृते प्रवृज् जिन्व, सवृता सवृते सवृज् जिन्व , अनूवृतानुवृतेऽनूवृज् जिन्व, विरोहेण विरोहाय विरोहं जिन्व, प्ररोहेण प्ररोहाय प्ररोहं जिन्व, संरोहेण संरोहाय संरोहं जिन्व , अनूरोहेणानूरोहायानूरोहं जिन्व, वसुकेन वसुकाय वसुकं जिन्व, वेषश्रिया वेषश्रियै वेषश्रीं जिन्व, वस्यष्ट्या वस्यष्ट्यै वस्यष्टिं जिन्व , आक्रान्त्याक्रान्त्या उत्क्रान्तिं जिन्व , उत्क्रान्त्योत्क्रान्त्या आक्रान्तिं जिन्व ॥

2.8.9 अनुवाकः9  
राज्ञ्यसि, प्राची दिक् , वसवस्ते देवा अधिपतयो, अग्निर् हेतीनां प्रतिधर्ता, त्रिवृत् त्वा स्तोमः पृथिव्यां श्रयतु , आज्यमुक्थमव्यथायै स्तभ्नोतु, रथन्तरं साम प्रतिष्ठित्या अन्तरिक्षा , ऋषयस्त्वा प्रथमजा देवेषु दिवो मात्रया वरिणा प्रथन्तु, विधर्ता चायमधिपतिश्च, ते त्वा सर्वे संविदाना नाकस्य पृष्ठे स्वर्गे लोके यजमानं चा सादयन्तु, विराडसि, दक्षिणा दिक् , रुद्रास्ते देवा अधिपतया , इन्द्रो हेतीनां प्रतिधर्ता, पञ्चदशस्त्वा स्तोमः पृथिव्यां श्रयतु, प्रउगमुक्थमव्यथायै स्तभ्नोतु, बृहत् साम प्रतिष्ठित्या अन्तरिक्षा, ऋषयस्त्वा प्रथमजा देवेषु दिवो मात्रया वरिणा प्रथन्तु, विधर्ता चायम् अधिपतिश्च, ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु, सम्राड् असि प्रतीची दिक् , आदित्यास्ते देवा अधिपतयः, सोमो हेतीनां प्रतिधर्ता, सप्तदशस्त्वा स्तोमः पृथिव्यां श्रयतु, मरुत्वतीयम् उक्थमव्यथायै स्तभ्नोतु, वैरूपं साम प्रतिष्ठित्या अन्तरिक्षा , ऋषयस्त्वा प्रथमजा देवेषु दिवो मात्रया वरिणा प्रथन्तु, विधर्ता चायम् अधिपतिश्च, ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु, स्वराडसि उदीची दिङ् , मरुतस्ते देवा अधिपतयो , वरुणो हेतीनां प्रतिधर्ता , एकविंशस्त्वा स्तोमः पृथिव्यां श्रयतु, निष्केवल्यम् उक्थमव्यथायै स्तभ्नोतु, वैराजं साम प्रतिष्ठित्या अन्तरिक्षा , ऋषयस्त्वा प्रथमजा देवेषु दिवो मात्रया वरिणा प्रथन्तु, विधर्ता चायम् अधिपतिश्च, ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु , अधिपत्नि असि , ऊर्ध्वा दिक् , विश्वे ते देवा अधिपतयो , बृहस्पतिर् हेतीनां प्रतिधर्ता, त्रिणवत्रयस्त्रिंशौ त्वा स्तोमौ पृथिव्यां श्रयताम् , वैश्वदेवाग्निमारुते उक्थे अव्यथायै स्तभ्नुताम् , शाक्वररैवते सामनी प्रतिष्ठित्या अन्तरिक्षा , ऋषयस्त्वा प्रथमजा देवेषु दिवो मात्रया वरिणा प्रथन्तु, विधर्ता चायम् अधिपतिश्च, ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥

2.8.10 अनुवाकः10  
अयं पुरो हरिकेशः सूर्यरश्मि, स्तस्य रथकृत्स्नश्च रथौजाश्च सेनानीग्रामण्यौ, पुञ्जिकस्थला च कृतस्थला चाप्सरसौ, यातुधाना हेती, रक्षांसि प्रहेति, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो , अयं दक्षिणा विश्वकर्मा, तस्य रथस्वनश्च रथेचित्रश्च सेनानीग्रामण्यौ, मेनका च सहजन्या चाप्सरसौ, दङ्क्ष्णवः पशवो हेतिः, पौरुषेयो वधः प्रहेति, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो , अयं पश्चा विदद्वसु, स्तस्य रथप्रोतश्चासमरथश्च सेनानीग्रामण्या , आम्लोचन्ती च प्रम्लोचन्ती चाप्सरसौ, व्याघ्रा हेतिः, सर्पाः प्रहेति, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो , अयम् उत्तरात् संयद्वसु, स्तस्य सेनजिच्च सुषेणश्च सेनानीग्रामण्यौ, विश्वाची च घृताची चाप्सरसौ , आपो हेति , र्वातः प्रहेति, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो , अयम् उपर्यर्वाग्वसु, स्तस्य तार्क्ष्यश्चारिष्टनेमिश्च सेनानीग्रामण्या , उर्वशी च पूर्वचित्तिश्चाप्सरसा , अवोफूर्जद्धेति, र्विद्युत् प्रहेति, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मः ॥

2.8.11 अनुवाकः11  
प्राच्या त्वा दिशा सादयामि , अग्निना देवेन देवतया गायत्रेण छन्दसाग्नेः शिरा उपदधामि, गायत्रस्य छन्दसोऽग्नेः शीर्ष्णाग्नेः शिरा उपदधामि, दक्षिणया त्वा दिशा सादयामि , इन्द्रेण देवेन देवतया त्रैष्टुभेन छन्दसाग्नेः पक्षमुपदधामि, त्रैष्टुभस्य छन्दसोऽग्नेः पक्षेणाग्नेः पक्षमुपदधामि, प्रतीच्या त्वा दिशा सादयामि, विश्वेभिर्देवेभिर्देवतया जागतेन छन्दसाग्नेः पुच्छमुपदधामि, जागतस्य छन्दसोऽग्नेः पुछेनाग्नेः पुच्छमुपदधामि , उदीच्या त्वा दिशा सादयामि, मित्रावरुणाभ्यां देवाभ्यां देवतयानुष्टुभेन छन्दसाग्नेः पक्षमुपदधामि , आनुष्टुभस्य छन्दसोऽग्नेः पक्षेणाग्नेः पक्षमुपदधामि , ऊर्ध्वया त्वा दिशा सादयामि, बृहस्पतिना देवेन देवतया पाङ्क्तेन छन्दसाग्नेः पृष्ठम् उपदधामि, पाङ्क्तस्य छन्दसोऽग्नेः पृष्ठेनाग्नेः पृष्ठम् उपदधामि ॥

2.8.12 अनुवाकः12  
मधुश्च माधवश्च वासन्तिका ऋतू, अग्नेरन्तःश्लेषोऽसि ॥
कल्पेतां द्यावापृथिवी कल्पन्तामापा ओषधयः ।
कल्पन्ताम् अग्नयः पृथङ् मम ज्यैष्ठ्याय सव्रताः ॥
ये अग्नयः समनसोऽन्तरा द्यावापृथिवी ।
वासन्तिका ऋतू अभिकल्पमाना इन्द्रमिव देवा अभिसंविशन्तु ॥
शुक्रश्च शुचिश्च ग्रैष्मा ऋतू, नभश्च नभस्यश्च वार्षिका ऋतू, इषश्चोर्जश्च शारदा ऋतू, सहश्च सहस्यश्च हैमन्तिका ऋतू, तपश्च तपस्यश्च शैशिरा ऋतू, 
अग्नेरन्तःश्लेषोऽसि ॥
कल्पेतां द्यावापृथिवी कल्पन्तामापा ओषधयः ।
कल्पन्ताम् अग्नयः पृथङ् मम ज्यैष्ठ्याय सव्रताः ॥
ये अग्नयः समनसोऽन्तरा द्यावापृथिवी ।
शैशिरा ऋतू अभिकल्पमाना इन्द्रमिव देवा अभिसंविशन्तु ॥

2.8.13 अनुवाकः13  
पुरोवातसनिरसि , अभ्रसनिरसि, , विद्युत्सनिरसि, स्तनयित्नुसनिरसि, वृष्टिसनिरसि , अग्नेर् यानि असि , अग्नेरग्नेयानि असि, वायोर् यानि असि, 
वायोर्वायोयानि असि, देवानां यानि असि, देवानां देवयानि असि, विश्वेषां देवानां यानि असि, विश्वेषां देवानां देवयानि असि, संयानि असि , अन्तरिक्षसदसि 
अन्तरिक्षे सीद , अम्बा च बुला च नितत्नी च स्तनयन्ती चाभ्रयन्ती च मेघयन्ती च चुपुणीका, सलिलाय त्वा, मृदीकाय त्वा, सतीकाय त्वा, केताय त्वा, सुकेताय त्वा, सकेताय त्वा, विवस्वते त्वा, दिवे त्वा ज्योतिषे , आदित्येभ्यस्त्वा ॥

2.8.14 अनुवाकः14  
उदपुरा नामास्यन्नेन विष्टा, तां त्वा प्रैम्यात्मना पुरुषैर्गोभिरश्वैरायुषा वर्चसा प्रजया धनेन सन्या मेधया रय्या पोषेण, मनुष्यास्ते गोप्तारो , अग्निरधिपति, स्तया देवतयाङ्गिरस्वद् ध्रुवा सीद , अपराजिता नामासि, ब्रह्मणा विष्टा, तां त्वा प्रैम्यात्मना पुरुषैर्गोभिरश्वैरायुषा वर्चसा प्रजया धनेन सन्या मेधया रय्या पोषेण, मरुतस्ते गोप्तारो , वायुरधिपति, स्तया देवतयाङ्गिरस्वद् ध्रुवा सीद , अधिद्यौर्नामास्यमृतेन विष्टा, तां त्वा प्रैम्यात्मना पुरुषैर्गोभिरश्वैरायुषा वर्चसा प्रजया धनेन सन्या मेधया रय्या पोषेण, विश्वे ते देवा गोप्तारः, सूर्योऽधिपति, स्तया देवतयाङ्गिरस्वद् ध्रुवा सीद, प्रजापतिष्ट्वा सादयतु पृथिव्याः पृष्ठे, भूरसि, भूमिरसि, प्रथोऽसि, पृथिव्यसि , अदितिरसि विश्वधाया विश्वस्य भुवनस्य धर्त्री, पृथिवीं यच्छ, पृथिवीं दृंह, पृथिवीं मा हिंसीः, पृथिव्या मा पाहि विश्वस्मै प्राणायापानाय व्यानायोदानाय प्रतिष्ठायै चरित्राय , अग्निष्ट्वाभिपातु मह्या स्वस्त्या छर्दिषा शंतमेन, विश्वकर्मा सादयत्व् अन्तरिक्षस्य पृष्ठे , अन्तरिक्षं यछ , अन्तरिक्षं दृंह , अन्तरिक्षं मा हिंसीः , अन्तरिक्षान्मा पाहि विश्वस्मै प्राणायापानाय व्यानायोदानाय प्रतिष्ठायै चरित्राय, वायुष्ट्वाभिपातु मह्या स्वस्त्या छर्दिषा शंतमेन, परमेष्ठी त्वा सादयतु दिवः पृष्ठे व्यचस्वतीं प्रथस्वतीं भास्वतीं रश्मीवतीम्, आ या दिवं भास्या पृथिवीमोर्वन्तरिक्षं , दिवं यच्छ, दिवं दृंह, दिवं मा हिंसीः , दिवो मा पाहि विश्वस्मै प्राणायापानाय व्यानायोदानाय प्रतिष्ठायै चरित्राय, सूर्यस्त्वाभिपातु मह्या स्वस्त्या छर्दिषा शंतमेन ॥
प्रोथदश्वो न यवसेऽविष्यन् यदा महः संवरणाद्व्यस्थात् ।
आदस्य वातो अनुवाति शोचिरध स्मा ते व्रजनं कृष्णमस्तु ॥
आयोष्ट्वा सदने सादयामि समुद्रस्योद्मन्नवतश्छायायां , नमः समुद्राय, नमः समुद्रस्य चक्षसे, सहस्रस्य मासि, सहस्रस्य प्रमासि, सहस्रस्य प्रतिमासि, सहस्रस्य संमासि, सहस्रस्योन्मासि, साहस्रोऽसि, सहस्राय त्वा , इमा मे अग्ना इष्टका धेनवः सन्तु , एका च शतं च, शतं च सहस्रं च, सहस्रं चायुतं च , अयुतं च प्रयुतं च, प्रयुतं चायुतं च,  अर्बुदं च न्यर्बुदं च, समुद्रश्च मध्यं च , अन्तश्च परार्धश्च , इमा मे अग्ना इष्टका धेनवः सन्तु षष्टिः सहस्रमयुतमक्षीयमाणा , ऋतुष्ठाः स्थ ऋतावृधो घृतश्चुतो मधुश्चुता ऊर्जस्वतीः पयस्वतीः स्वधायिनीः कुलायिनी, स्ता मे अग्ना इष्टका धेनवः सन्तु विराजो नाम कामदुघा अमुत्रामुष्मिंल्लोके ॥
इति मध्यमकाण्डेष्टमः प्रपाठकः।।
2.9
प्रपाठकः9  
2.9.1 अनुवाकः1  
आ त्वा वहन्तु हरयः सुचेतसः श्वेतैरश्वैरिह केतुमद्भिः ।
वातजवैर् बलवद्भिर्मनोजवैरस्मिन् यज्ञे मम हव्याय शर्व ॥
देवानां च ऋषीणां चासुराणां च पूर्वजं ।
महादेवं सहस्राक्षं शिवमावाहयाम्यहं ॥
तत् पुरुषाय विद्महे महादेवाय धीमहि ।
तन् नो रुद्रः प्रचोदयात् ॥
तद् गाङ्गौच्याय विद्महे गिरिसुताय धीमहि ।
तन् नो गौरी प्रचोदयात् ॥
तत् कुमाराय विद्महे कार्त्तिकेयाय धीमहि ।
तन् नः स्कन्दः प्रचोदयात् ॥
तत् कराटाय विद्महे हस्तिमुखाय धीमहि ।
तन् नो दन्ती प्रचोदयात् ॥
तच्चतुर्मुखाय विद्महे पद्मासनाय धीमहि ।
तन् नो ब्रह्मा प्रचोदयात् ॥
तत् केशवाय विद्महे नारायणाय धीमहि ।
तन् नो विष्णुः प्रचोदयत् ॥
तद् भास्कराय विद्महे प्रभाकराय धीमहि ।
तन् नो भानुः प्रचोदयात् ॥
तत् सोमराजाय विद्महे महाराजाय धीमहि ।
तन् नश्चन्द्रः प्रचोदयात् ॥
तज् ज्वलनाय विद्महे वैश्वानराय धीमहि ।
तन् नो वह्निः प्रचोदयात् ॥
तत्त्यजपाय विद्महे महाजपाय धीमहि ।
तन् नो ध्यानः प्रचोदयात् ॥
तत् परमात्माय विद्महे वैनतेयाय धीमहि ।
तन् नः सृष्टिः प्रचोदयात् ॥

2.9.2 अनुवाकः2  
नमस्ते रुद्र मन्यव उतो ता इषवे नमः ।
नमस्ते अस्तु धन्वने बाहुभ्यां उत ते नमः ॥
या ते रुद्र शिवा तनूरघोरापापकाशिनी ।
तया नस्तन्वा शंतमया गिरिशन्ताभिचाकशीहि ॥
यां इषुं गिरिशन्त हस्ते बिभर्ष्यस्तवे ।
शिवां गिरिश तां कुरु मा हिंसीः पुरुषं जगत् ॥
शिवेन वचसा त्वा गिरिशाछा वदामसि ।
यथा नः सर्वा इज्जनः संगमे सुमना असत् ॥
अध्यवोचदधिवक्ता प्रथमो दैव्यो भिषक् ।
अहींश्च सर्वान् जम्भयन्त्सर्वाश्च यातुधान्योऽधराचीः परासुव ॥
असौ यस्ताम्रो अरुण उत बभ्रुः सुमङ्गलः ।
ये चेमे अभितो रुद्रा दिक्षु श्रिताः सहस्रशोऽवैषां हेड ईमहे ॥
असौ योऽवसर्पति नीलग्रीवो विलोहितः ।
उतैनं गोपा अदृश्रन्नुतैनं उदहार्यः ।
उतैनं विश्वा भूतानि स दृष्टो मृडयातु नः ॥
नमो नीलकपर्दाय सहस्राक्षाय मीढुषे ।
अथो ये अस्य सत्वान इदं तेभ्योऽकरं नमः ॥
नमस्ता आयुधायानातताय धृष्णवे ।
उभाभ्यां उत ते नमो बाहुभ्यां तव धन्वने ॥
प्रमुञ्च धन्वनस्त्वमुभयोरार्त्न्योर् ज्याम् ।
याश्च ते हस्ता इषवः परा ता भगवो वप ॥
अवतत्य धनुष्ट्वं सहस्राक्ष शतेषुधे ।
प्रशीर्य शल्यानां मुखं शिवो नः सुमना भव ॥
विज्यं धनुः कपर्दिनो विशल्यो बाणवं उत ।
अनेशन्नस्य या इषव आभूरस्य निषङ्गथिः ॥
परि ते धन्वनो हेतिर् अस्मान् वृणक्तु विश्वतः ।
अथो य इषुधिस्तवारे अस्मिन् निधेहि तं ॥
या ते हेतिर् मीढुष्टम शिवं बभूव ते धनुः ।
तयास्मान् विश्वतो त्वमयक्ष्मया परिभुज ॥

2.9.3 अनुवाकः3  
नमो हिरण्यबाहवे सेनान्ये दिशां च पतये नमो , नमो वृक्षेभ्यो हरिकेशेभ्यः पशूनां पतये नमो , नमो हरिकेशायोपवीतिने पुष्टानां पतये नमो , नमः शष्पिञ्जराय त्विषीमते पथीनां पतये नमो , नमो बभ्लुशाय व्याधिने अन्नस्य पतये नमो , नमो रुद्रायाततायिने क्षेत्रस्य पतये नमो , नमो भवस्य हेत्यै जगतस्पतये नमो , नमः सूतायाहन्त्वाय वनानां पतये नमो , नमो रोहिताय स्थपतये वृक्षाणां पतये नमो , नमो मन्त्रिणे वाणिजाय, कक्षाणां पतये नमो , नमो भुवन्तये वारिवस्कृताय , ओषधीनां पतये नमो , नमः सहमानाय निव्याधिने , आव्याधिनीनां पतये नमो , नम आक्रन्दयत उच्चैर्घोषाय सत्वानां पतये नमो , नमः कृत्स्नवीताय धावते पत्तीनां पतये नमो , नमो निषङ्गिणे ककुभाय स्तेनानां पतये नमो , नमो वञ्चते परिवञ्चते स्तायूनां पतये नमो , नमो निचेरवे परिचराय , अरण्यानां पतये नमो , नमो निषङ्गिण इषुधिमते तस्कराणां पतये नमो , नमः सृगायिभ्यो जिघांसद्भ्यो मुष्णतां पतये नमो , नमोऽसिमद्भ्यो नक्तं चरद्भ्यः प्रकृन्तानां पतये नमो, नम उष्णीषिणे गिरिचराय कुलुञ्चानां पतये नमो नमः ॥

2.9.4 अनुवाकः4  
नम इषुकृद्भ्यो धनुष्कृद्भ्यश्च वो नमो , नमा इषुमद्भ्यो धन्वायिभ्यश्च वो नमो , नम आतन्वानेभ्यः प्रतिदधानेभ्यश्च वो नमो , नम आयच्छद्भ्यो विसृजद्भ्यश्च वो नमो , नमोऽस्यद्भ्यो विध्यद्भ्यश्च वो नमो, नमः स्वपद्भ्यो जाग्रद्भ्यश्च वो नमो , नमः शयानेभ्या आसीनेभ्यश्च वो नमो , नमस्तिष्ठद्भ्यो धावद्भ्यश्च वो नमो , नमः सभाभ्यः सभापतिभ्यश्च वो नमो , नमोऽश्वेभ्योऽश्वपतिभ्यश्च वो नमो , नम आव्याधिनीभ्यो विविध्यन्तीभ्यश्च वो नमो , नमा उगणाभ्यस्तृंहतीभ्यश्च वो नमो , नमो गणेभ्यो गणपतिभ्यश्च वो नमो , नमो व्रातेभ्यो व्रातपतिभ्यश्च वो नमो ,
नमः कृछ्रेभ्यः कृछ्रपतिभ्यश्च वो नमो , नमो विरूपेभ्यो विश्वरूपेभ्यश्च वो नमो , नमः सेनाभ्यः सेनानीभ्यश्च वो नमो , नमो रथिभ्यो वरूथिभ्यश्च वो नमो , नमः क्षत्तॄभ्यः संग्रहीतृभ्यश्च वो नमो , नमो बृहद्भ्योऽर्भकेभ्यश्च वो नमो , नमो युवभ्य आशीनेभ्यश्च वो नमो नमः ॥

2.9.5 अनुवाकः5  
नमो ब्राह्मणेभ्यो राजन्येभ्यश्च वो नमो , नमः सूतेभ्यो विश्येभ्यश्च वो नमो , नमस्तक्षभ्यो रथकारेभ्यश्च वो नमो , नमः कुलालेभ्यः कर्मारेभ्यश्च वोनमो, , नमो निषादेभ्यः पुञ्जिष्टेभ्यश्च वो नमो , नमः श्वनीभ्यो मृगयुभ्यश्च वो नमो , नमः श्वभ्यः श्वपतिभ्यश्च वो नमो , नमो भवाय च शर्वाय च, नमो रुद्राय च पशुपतये च, नमो व्युप्तकेशाय च कपर्दिने च, नमो नीलग्रीवाय च शितिकण्ठाय च, नमः सहस्राक्षाय च शतधन्वने च, नमो गिरिशाय च शिपिविष्टाय च, नमो मीढुष्टराय चेषुमते च, नमो ह्रस्वाय च वामनाय च, नमो बृहते च वर्षीयसे च, नमो वृद्धाय च सुवृध्वने च, नमोऽग्रीयाय च प्रथमाय च, नम आशवे चाजिराय च, नमः शीभाय च शीघ्राय च, नमा ऊर्म्याय चावस्वन्याय च, नमो द्वीप्याय च स्रोतस्याय च ॥

2.9.6 अनुवाकः6  
नम आशुषेणाय चाशुरथाय च, नमो बिल्मिने च कवचिने च, नमो वर्मिणे च वरूथिने च, नमः शूराय चावभिन्दते च, नमः श्रुताय च श्रुतसेनाय च, नमो ज्यायसे च कनीयसे च, नमः पूर्वजाय चापरजाय च, नमो मध्यमाय चापगल्भाय च, नमो जघन्याय च बुध्न्याय च, नमः सोभ्याय च प्रतिसराय च, नमो याम्याय च क्षेम्याय च, नमोऽवसान्याय च श्लोक्याय च, नम उर्वर्याय च खल्याय च, नमो वन्याय च कक्ष्याय च, नमः श्रवाय च प्रतिश्रवाय च, नमः पथ्याय च स्रुत्याय च, नमो नाद्याय च वैशन्ताय च, नमो नीप्याय च भिद्याय च, नमोऽवट्याय च कूप्याय च, नमः सूद्याय च सरस्याय च ॥

2.9.7 अनुवाकः7  
नमो दुन्दुभये चाहननीयाय च, नमो धृष्णवे च प्रमृशाय च, नमो निषङ्गिणे चेषुधिमते च, नमस्तिग्मेषवे चायुधिने च, नमः स्वायुधाय च सुधन्वने च, नमो मेघ्याय च विद्युत्याय च, नमो वर्ष्याय चावर्ष्याय च, नमो वीध्रियाय चातप्याय च, नमो वात्याय च रेष्मण्याय च, नमो वास्तव्याय च वास्तुपाय च, नमः सोमाय च रुद्राय च, नमस्ताम्राय चारुणाय च, नमः शंगवे च पशुपतये च, नम उग्राय च भीमाय च, नमो ऽग्रेवधाय च दूरेवधाय च, नमो हन्त्रे च हनीयसे च, नमो वृक्षेभ्यो हरिकेशेभ्यो , नमस्ताराय, नमः शंभवे च मयोभवे च, नमः शंकराय च मयस्कराय च, नमः शिवाय च शिवतराय च ॥

2.9.8 अनुवाकः8  
नमः शिखण्डिने च पुलस्तिने च, नमः किंशिलाय च क्षेणाय च, नम इरिण्याय च प्रपथ्याय च, नमो गृह्याय च गोष्ठ्याय च, नमो गेह्याय च तल्प्याय च, नमः कूल्याय च तीर्थ्याय च, नमः पार्याय चावार्याय च, नमः प्रतरणाय चोत्तरणाय च, नमः प्रवाह्याय च सिकत्याय च, नमः फेन्याय च शष्प्याय च, नमो नीवेष्याय च हृद्याय च, नमः काट्याय च गह्वरेष्ठ्याय च, नमः शुष्याय च हरित्याय च, नमः पांसव्याय च रजस्याय च, नमो लोप्याय चोलपाय च, नमा ऊर्म्याय च सूर्म्याय च, नमः पर्णाय च पर्णशादाय च, नमोऽपगुरमाणाय चाभिघ्नते च, नम आखिदते च प्रखिदते च, नम आखिदाय च प्रखिदाय च ॥

2.9.9 अनुवाकः9  
नमो गिरिकेभ्यो देवानां हृदयेभ्यो , नमो विचिन्वत्केभ्यो , नम आक्षिणकेभ्यो , नम आनृहतेभ्यः ॥
द्रापे अन्धसस्पते दरिद्र नीललोहित ।
एषां पशूनामासां प्रजानां मा भैर्मा रुङ् मो च नः किं चनाममत् ॥
इमा रुद्राय तवसे कपर्दिने क्षयद्वीराय प्रभरामहे मतीः ।
यथा नः शमसद् द्विपदे चतुष्पदे विश्वं पुष्टं ग्रामे अस्मिन्ननातुरम् ॥
या ते रुद्र शिवा तनूः शिवा विश्वाह भेषजा ।
शिवा रुतस्य भेषजा तया नो मृड जीवसे ॥
परि नो रुद्रस्य हेतिर् वृणक्तु परि त्वेषस्य दुर्मतिरघायोः ।
अव स्थिरा मघवद्भ्यस्तनुष्व मीढ्वस्तोकाय तनयाय मृड ॥
मीढुष्टम शिवतम शिवो न एधि सुमना भव ।
अवतत्य धनुष् ट्वमक्रुद्धः सुमना भव ।
पिनाकं बिभ्रदागहि कृत्तिं वसाना उच्चर ॥
व्यकृड विलोहित नमस्ते अस्तु भगवः ।
यास्ते सहस्रं हेतयोऽन्यांस्ते अस्मन् निवपन्तु ताः ॥
सहस्राणि सहस्रशो हेतयस्तव बाह्वोः ।
तासां ईशानो मघवन् पराचीना मुखा कृधि ॥
असंख्याता सहस्राणि ये रुद्रा अधि भूम्याम् ।
तेषां सहस्रयोजनेऽव धन्वानि तन्मसि ॥
ये अस्मिन्महत्यर्णवे अन्तरिक्षे भवा अधि ।
तेषां सहस्रयोजनेऽव धन्वानि तन्मसि ॥
ये नीलग्रीवाः शितिकण्ठा दिवं रुद्रा उपश्रिताः ।
तेषां सहस्रयोजनेऽव धन्वानि तन्मसि ॥
ये नीलग्रीवाः शितिकण्ठाः शर्वा अधः क्षमाचराः ।
तेषां सहस्रयोजनेऽव धन्वानि तन्मसि ॥
ये वृक्षेषु शष्पिञ्जरा नीलग्रीवा विलोहिताः ।
तेषां सहस्रयोजनेऽव धन्वानि तन्मसि ॥
ये भूतानामधिपतयो विशिखासः कपर्दिनः ।
तेषां सहस्रयोजनेऽव धन्वानि तन्मसि ॥
ये पथां पथिरक्षय ऐलमृडा वो युधः ।
तेषां सहस्रयोजनेऽव धन्वानि तन्मसि ॥
ये तीर्थानि प्रचरन्ति सृगवन्तो निषङ्गिणः ॥
तेषां सहस्रयोजनेऽव धन्वानि तन्मसि ॥
ये अन्नेषु विविध्यन्ति पात्रेषु पिबतो जनान् ।
तेषां सहस्रयोजनेऽव धन्वानि तन्मसि ॥
य एतावन्तो वा भूयांसो वा दिशो रुद्रा वितस्थिरे ।
तेषां सहस्रयोजनेऽव धन्वानि तन्मसि ॥
नमो अस्तु रुद्रेभ्यो ये दिवि येषां वर्षमिषव, स्तेभ्यो दश प्राचीर्दश दक्षिणा दश प्रतीचीर्दशोदीचीर्दशोर्ध्वा, स्तेभ्यो नमो अस्तु ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो, नमो अस्तु रुद्रेभ्यो ये अन्तरिक्षे येषां वाता इषव, स्तेभ्यो दश प्राचीर्दश दक्षिणा दश प्रतीचीर्दशोदीचीर्दशोर्ध्वा, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मो , नमो अस्तु रुद्रेभ्यो ये पृथिव्यां येषामन्नमिषव, स्तेभ्यो दश प्राचीर्दश दक्षिणा दश प्रतीचीर्दशोदीचीर्दशोर्ध्वा, स्तेभ्यो नमो अस्तु, ते नो मृडन्तु, ते यं द्विष्मो यश्च नो द्वेष्टि तं एषां जंभे दध्मः ॥

2.9.10 अनुवाकः10  
अघोरेभ्यो अथ घोरेभ्यो अघोरघोरतरेभ्यश्च ।
सर्वतः शर्वशर्वेभ्यो नमस्ते रुद्र रूपेभ्यो नमः ॥
यः पथः समनुयाति स्वर्गं लोकं गां इव सुप्रणीतौ ।
तेन त्वं भगवान् याहि पथा ॥
इमे हिरण्यवर्णाः स्वं योनिमाविशन्तौ ॥
गच्छ त्वं भगवान् पुनरागमनाय पुनर्दर्शनाय सहदेव्याय सहवृषाय सहगणाय सहपार्षदाय यथाहुताय नमोनमाय नमःशिवाय नमस्ते अस्तु, मा मा हिंसीः ॥
आवाहितमावाहित, नमस्कृतं नमस्कृत, विसर्जितं विसर्जित, पथं गच्छ पथं गच्छ, दिवं गच्छ दिवं गच्छ, स्वर्गच्छ स्वर्गच्छ, ज्योतिर्गच्छ ज्योतिर्गच्छ नमस्ते अस्तु मा मा हिंसीः ॥

2.10
प्रपाठकः10  
2.10.1 अनुवाकः1  
अश्मन्न् ऊर्जं पर्वते शिश्रियाणामद्भ्य ओषधीभ्यो वनस्पतिभ्योऽधि संभृताम् ।
तां ना इषं ऊर्जं धत्त मरुतः संरराणा, अश्मंस्ते क्षुत् , मयि ता ऊर्क् , यं द्विष्मस्तं ते शुग् ऋच्छतु ॥
समुद्रस्य त्वावकयाग्ने परिव्ययामसि ।
पावको अस्मभ्यं शिवो भव ॥
हिमस्य त्वा जरायुणाग्ने परिव्यायमसि ।
पावको अस्मभ्यं शिवो भव ॥
उप ज्मन्नुप वेतसेऽवतर नदीष्वा ।
अग्ने पित्तमपामसि मण्डूकि ताभिरागहि ।
सेमं नो यज्ञं पावकवर्णं  शिवं कृधि ॥
अपामिदं न्ययनं समुद्रस्य निवेशनं ।
अन्यांस्ते अस्मत्तपन्तु हेतयः पावको अस्मभ्यं शिवो भव ॥
अग्ने पावक रोचिषा, स नः पावक दीदिवः ॥
पावकया यश्चितयन्त्या कृपा क्षामन् रुरुच उषसो न केतुना ।
आ यो घृणे न ततृषाणो अजरस् तूर्वन् न यामन्न् एतशस्य नू रणे ॥
नमस्ते हरसे शोचिषे चाथो ते अर्चिषे नमः ।
अन्यांस्ते अस्मत्तपन्तु हेतयः पावको अस्मभ्यं शिवो भव ॥
द्रुषदे वट् , नृषदे वट् , अप्सुषदे वट् , बर्हिषदे वट् , वनर्षदे वट्, स्वर्विदे वट् ॥
अन्नपते अन्नस्य नो देह्यनमीवस्य शुष्मिणः ।
प्रप्र दातारं तारिषा ऊर्जं नो धेहि द्विपदे चतुष्पदे ॥
ये देवा देवानां यज्ञिया यज्ञियानां संवत्सरीयम् उप भागं आसते ।
अहुतादो हविषो यज्ञे अस्मिन्त् स्वयं पिबन्तु मधुनो घृतस्य ॥
ये देवा देवेभ्यो अधि देवत्वमायन् ये ब्रह्मणः पुरएतारो अस्य ।
येभ्यो न ऋते पवते धाम किं चन न ते दिवो न पृथिव्या अधि स्नुषु ॥
प्राणदा अपानदा व्यानदा वर्चोधा वरिवोधाः ।
अन्यांस्ते अस्मत्तपन्तु हेतयः पावको अस्मभ्यं शिवो भव ॥

2.10.2अनुवाकः2  
अग्निस्तिग्मेन शोचिषा यासद्विश्वं नि अत्रिणं ।
अग्निर् नो वनते रयिम् ॥
य इमा विश्वा भुवनानि जुह्वद् ऋषिर् होता न्यसीदत् पिता नः ।
स आशिषा द्रविणं इछमानः प्रथमछदवरं आविवेश ॥
किं स्विद्वनं क उ स वृक्ष आसीद्यतो द्यावापृथिवी निष्टतक्षुः ।
मनीषिणो मनसा पृछतेदु तद्यदध्यतिष्ठद् भुवनानि धारयन् ॥
किं स्विदासीदधिष्ठानं आरम्भणं कतमत् स्वित् कथासीत् ।
यतो भूमिं जनयन् विश्वकर्मा वि द्यामौर्णोन्महिना विश्वचक्षाः ।
यो विश्वचक्षुरुत विश्वतोमुखो विश्वतोहस्त उत विश्वतस्पात् ।
सं बाहुभ्यां अधमत् सं पतत्रैर् द्यावाभूमी जनयन् देव एकः ॥
या ते धामानि परमाणि यावमा या मध्यमा विश्वकर्मन्नुतेमा ।
शिक्षा सखिभ्यो हविषा स्वधावः स्वयं यजस्व तन्वं जुषाणः ॥
विश्वकर्मन् हविषा वर्धनेन त्रातारं इन्द्रमकृणोरवध्यम् ।
तस्मै विशः समनमन्त दैवीरयम् उग्रो विहव्यो यथासत् ॥
विश्वकर्मन् हविषा वावृधानः स्वयं यजस्व पृथिवीं उत द्यां ।
मुह्यन्त्वन्ये अभितो जनास इहास्माकं मघवा सूरिरस्तु ॥
वाचस्पतिं विश्वकर्माणं ऊतये मनोयुजं वाजे अद्याहुवेम ।
स नो नेदिष्ठा हवना जुजोष विश्वशंभूरवसे साधुकर्मा ॥

2.10.3 अनुवाकः3  
चक्षुक्षः पिता मनसा हि धीरो घृतं एने अजनन् नम्नमाने ।
यदेदन्ता अददृहन्त पूर्वा आदिद् द्यावापृथिवी अप्रथेताम् ॥
विश्वकर्मा विममे यो विहाया धर्ता विधर्ता परमोत संदृक् ।
तेषामिष्टानि समिषा मदन्ति यत्रा सप्तऋषीन् पर एकमाहुः ।
त आयजन्त द्रविणा सं अस्मिन्न् ऋषयः पूर्वे जरितारो न भूना ।
असूर्ता सूर्ते रजसि निषत्ता ये भूतानि समकृण्वन्न् इमानि ॥
यो नः पिता जनिता यो विधर्ता यो नः सतो अभ्या सज्जजान ।
यो देवानां नामधा एक एव तं संप्रश्नं भुवना यन्त्यन्या ॥
परो दिवः पर एना पृथिव्याः परो देवेभ्यो असुरं यदस्ति ।
कं स्विद् गर्भं प्रथमं दध्रा आपो यत्र देवाः समगच्छन्त सर्वे ।
तं इद् गर्भं प्रथमं दध्रा आपो यत्र देवाः समपश्यन्त विश्वे ।
अजस्य नाभा अध्येकमर्पितं यस्मिन् विश्वा भुवनाधि तस्थुः ॥
विश्वकर्मा चेदजनिष्ट देव आदिद् गन्धर्वो अभवद् द्वितीयः ।
तृतीयः पिता जनितौषधीनामपां गर्भं व्यदधुः पुरुत्रा ॥
न तं विदाथ य इमा जजानान्यद् युष्माकमन्तरं बभूव ।
नीहारेण प्रावृता जल्प्या चासुतॄप उक्थशासश्चरन्ति ॥

2.10.4 अनुवाकः4  
उदेनं उत्तरं नयाग्ने घृतेनाहुत ।
सं एनं वर्चसा सृज प्रजया च बहुं कृधि ॥
इन्द्रेमं प्रतरं नय सजातानामसद्वशी ॥
रायस्पोषेण संसृज देवेभ्यो भागदा असत् ॥
यस्य कुर्मो गृहे हविस्तमग्ने वर्धया त्वं ।
तस्मै देवा अधिब्रुवन्नयं च ब्रह्मणस्पतिः ॥
आशुः शिशानो वृषभो न युध्मो घनाघनः क्षोभनश्चर्षणीनां ।
संक्रन्दनोऽनिमिष एकवीरः शतं सेना अजयत् साकमिन्द्रः ॥
संक्रन्दनेनानिमिषेण जिष्णुना युत्कारेण दुश्च्यवनेन धृष्णुना ।
तदिन्द्रेण जयत तत्सहध्वं युधो नरा इषुहस्तेन वृष्णा ॥
स इषुहस्तैः स निषङ्गिभिर्वशी संसृष्टासु युत्स्विन्द्रो गणेषु ।
संसृष्ठजित् सोमपा बाहुशर्ध्य् ऊर्ध्वधन्वा प्रतिहिताभिरस्ता ॥
बृहस्पते परिदीया रथेन रक्षोहामित्रं अपबाधमानः ।
प्रभञ्जन्त् सेनाः प्रमृणो युधा जयन्नस्माकं एध्यविता रथानां ॥
अभि गोत्राणि सहसा गाहमान आदायो वीरः शतमन्युरिन्द्रः ।
दुश्च्यवनः पृतनाषाडयोध्योऽस्माकं सेना अवतु प्र युत्सु ॥
बलविज्ञायः स्थविरः प्रवीरः सहस्वान् वाजी सहमान उग्रः ।
अभिवीरो अभिसत्वा सहोजिज्जैत्रं इन्द्र रथमातिष्ठ गोवित् ॥
गोत्रभिदं गोविदं वज्रबाहुं जयन्तमज्म प्रमृणन्तम् ओजसा ।
इमं सजाता अनुवीरयध्वं इन्द्रं सखायो अनु संरभध्वं ॥
इन्द्र एषां नेता बृहस्पतिर् दक्षिणा यज्ञः पुर एतु सोमः ।
देवसेनानामभिभञ्जतीनां जयन्तीनां मरुतो यन्तु मध्ये ॥
इन्द्रस्य वृष्णो वरुणस्य राज्ञ आदित्यानां मरुतां शर्ध उग्रम् ।
महामनसां भुवनच्यवानां घोषो देवानां जयताम् उदस्थात् ॥
अस्माकमिन्द्रः समृतेषु ध्वजेष्वस्माकं या इषवस्ता जयन्तु ।
अस्माकं वीरा उत्तरे भवन्त्वस्मान् उ देवा अवता भरेष्वा ॥

2.10.5 अनुवाकः5  
उदु त्वा ॥
पञ्च दिशो दैवीर्यज्ञमवन्तु देवीरपामतिं दुर्मतिं बाधमानाः ।
रायश्पोषे यज्ञपतिम् आभजन्ती रायस्पोषे अधि यज्ञो अस्थात् ॥
समिद्धे अग्ना अधि मामहान उक्थपत्रा ईड्यो गृभीतः ।
तप्तं घर्मं परिगृह्यायजन्तोर्जा यद्यज्ञमशमन्त देवाः ॥
दैव्याय धात्रे देष्ट्रे देवश्रीः श्रीमनाः शतपात् ।
परिगृह्य यज्ञमायन् ॥
हरिकेशः सूर्यरश्मिः पुरस्तात् सविता ज्योतिरुदयं अजस्रम् ।
तस्य पूषा प्रसवे याति विद्वान्त्संपश्यन् विश्वा भुवनानि गोपाः ॥
देवा देवेष्वध्वर्यन्तो अस्थुर् वीतं शमित्रा शमितं यजध्यै ।
तुरीयो यज्ञो यत्र हव्यं एति ततो वाका आशिषो नो जुषन्ताम् ॥
इन्द्रं विश्वा अवीवृधन्त्समुद्रव्यचसं गिरः ।
रथीतमं रथीनां वाजानां सत्पतिं पतिम् ॥
विमान एष दिवो मध्य आस्त आपपृवान् रोदसी अन्तरिक्षम् ।
स विश्वाचीरभिचष्टे घृताचीरन्तरा पूर्वमपरं च केतुम् ॥
उक्षा समुद्रे अरुणः सुपर्णः पूर्वस्य योनिं पितुर् आविवेश ।
मध्ये दिवो निहितः पृश्निरश्मा विचक्रमे रजसस्पात्यन्तौ ॥
सुम्नहूर्यज्ञ आ च वक्षद्यक्षदग्निर्देवो देवं आ च वक्षत् ।
देवहूर्यज्ञ आ च वक्षद्यक्षदग्निर्देवो देवं आ च वक्षत् ॥
वाजस्य मा प्रसवेनेति द्वे ॥

2.10.6 अनुवाकः6  
क्रमध्वं अग्निना नाकं उख्यं हस्तेषु बिभ्रतः ।
दिवः पृष्ठं स्वर्गत्वा मिश्रा देवेभिराध्वं ॥
प्राचीमनु ॥
अग्ने प्रेहि प्रथमो देवायतां चक्षुर्देवानां उत मर्त्यानां ।
इयक्षमाणा भृगुभिः सह स्वर्यन्तु यजमानाः स्वस्ति ॥
पृथिव्या अहं उदन्तरिक्षमारुहमन्तरिक्षाद्दिवमारुहं ।
दिवो नाकस्य पृष्ठात् स्वर् ज्योतिरगामहं ॥
स्वर्यन्तो नापेक्षन्ता आ द्यां रोहन्ति रोदसी ।
यज्ञं ये विश्वतोधारं सुविद्वांसो वितेनिरे ॥
नक्तोषासा, अग्ने सहस्राक्ष ॥
सुपर्णोऽसि गरुत्मान् पृष्ठे पृथिव्याः सीद ।
भासान्तरिक्षमापृण ज्योतिषा दिवं उत्तभान तेजसा दिशा उद्दृंह ॥
आजुह्वानः सुप्रतीकः पुरस्तादग्ने स्वं योनिमासीद साध्या ।
अस्मिन्त्सधस्थे अध्य् उत्तरस्मिन् विश्वे देवा यजमानश्च सीदत ॥
तां सवितुर्वरेण्यस्य चित्रामाहं वृणे सुमतिं विश्वजन्याम् ।
यामस्य कण्वो अदुहत् प्रपीनां सहस्रधारां पयसा महीं गां ॥
विधेम ते परमे जन्मन्नग्ने विधेम स्तोमैरवरे सधस्थे ।
यस्माद् योनेरुदारिथा यजा तं प्र त्वे समिद्धे जुहुरे हवींषि ॥
प्रेद्धो अग्ने दीदिहि पुरो नोऽजस्रया सूर्म्या यविष्ठ ।
तां शश्वन्ता उपयन्ति वाजाः ॥
अग्ने तमद्य, सप्त ते अग्ने ॥
चितिं जुहोमि मनसा यथा देवा इहागमन् ।
वीतिहोत्रा ऋतावृधः ॥
समुद्रस्य वो वयुनस्य पत्मन् जुहोमि विश्वकर्मणे ।
विश्वाहादाभ्यं हविः ॥
इति मध्यमकाण्डे दशमः प्रपाठकः

2.11
प्रपाठकः11  
2.11.1 अनुवाकः1  
शुक्रज्योतिश्च चित्रज्योतिश्च, सत्यज्योतिश्च ज्योतिष्माँश्च, सत्यश्च ऋतपाश्चात्यंहा , ऋतजिच्च सत्यजिच्च, सेनजिच्च सुषेणश्च , अन्तिमित्रश्च दूरे'मित्रश्च, गण ऋतश्च सत्यश्च, ध्रुवश्च धरुणश्च, धर्ता च विधर्ता च विधारय , ईदृङ् चैतादृङ् च, सदृङ् च प्रतिसदृङ् च, मितश्च संमितश्च सभरा , ईदृक्षास एतादृक्षास ऊ षु णः, सदृक्षासः प्रतिसदृक्षासा एतन, मितासश्च संमितासो न ऊतये सभरसो मरुतो यज्ञे अस्मिन् , इन्द्रं दैवीर्विशो मरुतोऽनुवर्त्मानो , यथेन्द्रं दैवीर्विशो मरुतोऽनुवर्त्मानोऽभवन्न् एवमिमं यजमानं दैवीश्च विशो मानुषीश्चानुवर्त्मानो भवन्तु ॥

2.11.2 अनुवाकः2  
वाजश्च मे प्रसवश्च मे, प्रयतिश्च मे प्रसृतिश्च मे, धीतिश्च मे क्रतुश्च मे, स्वरश्च मे श्लोकश्च मे, श्रावश्च मे श्रुतिश्च मे, ज्योतिश्च मे स्वश्च मे, प्राणश्च मेऽपानश्च मे, व्यानश्च मेऽसुश्च मे, चित्तं च मा आधीतं च मे, वाक् च मे मनश्च मे, चक्षुश्च मे श्रोत्रं च मे, दक्षश्च मे बलं च मा , ओजश्च मे सहश्च मा , आयुश्च मे जरा च मे , आत्मा च मे तनूश्च मे, शर्म च मे वर्म च मे , अङ्गानि च मेऽस्थानि च मे, परूंषि च मे शरीराणि च मे, ज्यैष्ठ्यं च मा आधिपत्यं च मे, मन्युश्च मे भामश्च मे , अमश्च मेऽम्भश्च मे, जेमा च मे महिमा च मे, वरिमा च मे प्रथिमा च मे, वर्ष्मा च मे द्राघ्मा च मे, वृद्धं च मे वृद्धिश्च मे ॥

2.11.3 अनुवाकः3  
सत्यं च मे श्रद्धा च मे, जगच्च मे धनं च मे, वशश्च मे त्विषिश्च मे, क्रीडा च मे मोदश्च मे, सूक्तं च मे सुकृतं च मे, जातं च मे जनिष्यमाणं च मे, वित्तं च मे वेद्यं च मे, भूतं च मे भव्यं च मे , ऋद्धं च मा ऋद्धिश्च मे, सुगं च मे सुपथं च मे, क्लृप्तं च मे क्लृप्तिश्च मे, मतिश्च मे सुमतिश्च मे, शं च मे मयश्च मे, प्रियं च मेऽनुकामश्च मे, कामश्च मे सौमनसश्च मे, भगश्च मे द्रविणं च मे, भद्रं च मे श्रेयश्च मे, वसीयश्च मे यशश्च मे , ऋतं च मेऽमृतं च मे , अयक्ष्मं च मेऽनामयच्च मे, जीवातुश्च मे दीर्घायुत्वं च मे , अनमित्रं च मेऽभयं च मे, सुखं च मे शयनं च मे, सूषाश्च मे सुदिनं च मे ॥

2.11.4 अनुवाकः4  
यन्ता च मे धर्ता च मे, क्षेमश्च मे धृतिश्च मे, विश्वं च मे महश्च मे, संविच्च मे ज्ञात्रं च मे, सूश्च मे प्रसूश्च मे, सीरं च मे लयुश्च मे , ऊर्क् च मे सूनृता च मे, पयश्च मे रसश्च मे, घृतं च मे मधु च मे, सग्धिश्च मे सपीतिश्च मे, कृषिश्च मे वृष्टिश्च मे, जैत्रं च मा औद्भेत्रं च मे, रयिश्च मे रायश्च मे, पुष्टं च मे पुष्टिश्च मे, विभु च मे प्रभु च मे, पूर्णं च मे पूर्णतरं च मे, कुयवं च मेऽक्षितिश्च मे , अक्षुच्च मेऽन्नं च मे, व्रीहयश्च मे यवाश्च मे, माषाश्च मे तिलाश्च मे , अणवश्च मे प्रियङ्गवश्च मे, श्यामाकाश्च मे नीवाराश्च मे, गोधूमाश्च मे मसूराश्च मे, मुद्गाश्च मे खर्वाश्च मे ॥

2.11.5 अनुवाकः5  
पर्वताश्च मे गिरयश्च मे, सिकताश्च मे वनस्पतयश्च मे , अश्मा च मे मृत्तिका च मे, हिरण्यं च मेऽयश्च मे, सीसं च मे त्रपु च मे, श्यामं च मे लोहितायसं च मे , अग्निश्च मा आपश्च मा , ओषधयश्च मे वीरुधश्च मे, कृष्टपच्याश्च मेऽकृष्टपच्याश्च मे, ग्राम्याश्च मे पशव आरण्याश्च यज्ञेन कल्पन्ताम् , वित्तं च मे वित्तिश्च मे, भूतं च मे भूतिश्च मे , अर्थश्च मा एम च मे , इत्या च मे गतिश्च मे, कर्म च मे शक्तिश्च मे, वसु च मे वसतिश्च मे , अग्निश्च मा इन्द्रश्च मे, सोमश्च मा इन्द्रश्च मे, सविता च मा इन्द्रश्च मे, सरस्वती च मा इन्द्रश्च मे, पूषा च मा इन्द्रश्च मे, अदितिश्च मा इन्द्रश्च मे, धाता च मा इन्द्रश्च मे, त्वष्टा च मा इन्द्रश्च मे, मित्रश्च मा इन्द्रश्च मे, वरुणश्च मा इन्द्रश्च मे, विष्णुश्च मा इन्द्रश्च मे, बृहस्पतिश्च मा इन्द्रश्च मे, वसवश्च मा इन्द्रश्च मे, रुद्राश्च मा इन्द्रश्च मे , आदित्याश्च मा इन्द्रश्च मे, मरुतश्च मा इन्द्रश्च मे, पृथिवी च मा इन्द्रश्च मे , अन्तरिक्षं च मा इन्द्रश्च मे, द्यौश्च मा इन्द्रश्च मे, नक्षत्राणि च मा इन्द्रश्च मे, समा च मा इन्द्रश्च मे, कृषिश्च मा इन्द्रश्च मे, वृष्टिश्च मा इन्द्रश्च मे, दिशश्च मा इन्द्रश्च मे, विश्वे च मे देवा इन्द्रश्च मे , अंशुश्च मे रश्मिश्च मे , अधिपतिश्च मेऽदाभ्यश्च मे , उपांशुश्च मेऽन्तर्यामश्च मे , ऐन्द्रवायवश्च मे मैत्रावरुणश्च मे , आश्विनश्च मे प्रतिप्रस्थानश्च मे, शुक्रश्च मे मन्थी च मे , आग्रायणश्च मे वैश्वदेवश्च मे , ऐन्द्राग्नश्च मे क्षुल्लकवैश्वदेवश्च मे, ध्रुवश्च मे वैश्वानरश्च मे, मरुत्वतीयाश्च मे निष्केवल्यश्च मे, सावित्रश्च मे सारस्वतश्च मे, पात्नीवतश्च मे हारियोजनश्च मे, स्रुचश्च मे चमसाश्च मे, वायव्यानि च मे द्रोणकलशश्च मे , अधिषवणे च मे ग्रावाणश्च मे, पूतभृच्च मेऽपूतभृच्च मे, बर्हिश्च मे वेदिश्च मे , अवभृथश्च मे स्वगाकारश्च मे ॥

2.11.6 अनुवाकः6  
अग्निश्च घर्मश्च , अर्कश्च सूर्यश्च, प्राणश्चाश्वमेधश्च , अदितिश्च पृथिवी च, दितिश्च द्यौश्च, शक्वरीरङ्गुलयो दिशश्च मे यज्ञेन कल्पन्ता, मृतुश्च व्रतं च
संवत्सरश्च तपश्च , अहोरात्रे ऊर्वष्टीवे बृहद्रथन्तरे च मे यज्ञेन कल्पेताम्, एका च तिस्रश्चा त्रयस्त्रिंशत, स्चतस्रश्चाष्टौ चाष्टाचत्वारिंशत,स्त्र्यविश्च त्र्यवी च, दित्यवाट् च दित्यौही च, पञ्चाविश्च पञ्चवी च, त्रिवत्सश्च त्रिवत्सा च, तुर्यवाट् च तुर्यौही च, पष्ठवाट् च पष्ठौही च , उक्षा च वशा च, ऋषभश्च वेहच्च, धेनुश्चानड्वांश्च, स्तोमश्च यजुश्च ,  ऋक् च साम च, दीक्षा च तपश्च, बृहच्च रथन्तरं च , ओषधयो वनस्पतयो दिशश्च मे यज्ञेन कल्पन्ताम्, अन्नाय त्वा, वाजाय त्वा, वाजजित्यायै त्वा , इषे त्वा , ऊर्जे त्वा, रय्यै त्वा, पोषाय त्वा ॥
इति मध्यमकाण्डे एकादशः प्रपाठकः।।

2.12
प्रपाठकः12  
2.12.1 अनुवाकः1  
विश्वे नो अद्य मरुतो विश्व ऊती विश्वे भवन्त्वग्नयः समिद्धाः ।
विश्वे नो देवा अवसागमन्निह विश्वमस्तु द्रविणं वाजो अस्मे ॥
वाजो मे सप्त प्रदिशश्चतस्रो वा परावतः ।
वाजो मा विश्वैर्देवैर् धनसाता इहावतु ॥
वाजः पुरस्तादुत मध्यतो नो वाजो देवान् ऋतुभिः कल्पयाति ।
वाजस्य हि प्रसवे नन्नमीति विश्व आशा वाजपतिर् भवेयम् ॥
वाजो मे अद्य प्रसुवाति दानं वाजो देवान् हविषा वर्धयाति ।
वाजो हि मा सर्ववीरं चकार सर्वा आशा वाजपतिर्जयेयम् ॥
सं मा सृजामि पयसा पृथिव्याः सं मा सृजाम्यद्भिर् ओषधीभिः ।
सोऽहं वाजं सनेयम् अग्ने ॥
पयः पृथिव्यां पया ओषधीषु पयो दिव्यन्तरिक्षे पयो धाः ।
पयस्वतीः प्रदिशः सन्तु मह्यम् ॥

2.12.2 अनुवाकः2  
ऋताषाड् ऋतधामाग्निर्गन्धर्व, स्तस्यौषधयोऽप्सरसो मुदा नाम, स न इदं ब्रह्म क्षत्रं पातु, ता न इदं ब्रह्म क्षत्रं पान्तु, तस्मै स्वाहा वट् , ताभ्यः स्वाहा वट् , संहितो विश्वसामा सूर्यो गन्धर्व, स्तस्य मरीचयोऽप्सरस आयुवो नाम, सुषुम्णः सूर्यरश्मिश्चन्द्रमा गन्धर्व, स्तस्य नक्षत्राण्यप्सरसो बेकुरयो नाम , इषिरो विश्वव्यचा वातो गन्धर्व, स्तस्यापोऽप्सरसा ऊर्जो नाम, भुजी सुपर्णो यज्ञो गन्धर्व, स्तस्य दक्षिणा अप्सरसा एष्टयो नाम, बृहस्पतिर् विश्वकर्मेन्द्रो गन्धर्व, स्तस्य मरुतोऽप्सरसा ओजो नाम, प्रजापतिः परमेष्ठी मनो गन्धर्व, स्तस्य ऋक्सामाण्यप्सरसः स्तवा नाम , अमृडयो दूरेहेतिर् मृत्युर्गन्धर्व, स्तस्य प्रजा अप्सरसो भीरवो नाम, स नो भुवनस्य पते यस्य त उपरि गृहा विराट्पतेऽस्मै ब्रह्मणेऽस्मै क्षत्राय महि शर्म यच्छ, यस्य ते विश्वा आशा अप्सरसः प्लीया नाम स न इदं ब्रह्म क्षत्रं पातु, ता न इदं ब्रह्म क्षत्रं पान्तु, तस्मै स्वाहा वट्, ताभ्यः स्वाहा वट् ॥

2.12.3 अनुवाकः3  
समुद्रोऽसि नभस्वानार्द्रदानुः, शंभूर्मयोभूरभि मा वाहि स्वाहा , अवस्युरसि दुवस्वान् , शंभूर्मयोभूरभि मा वाहि स्वाहा, मारुतोऽसि मरुतां गणः, शंभूर्मयोभूरभि मा वाहि स्वाहा, सजूरब्दा आयवभिः, सजूरुषा आरुणीभिः, सजोषा अश्विना दंसोभिः, सजूः सूरा एतशेन, सजूर्वैश्वानर ईडया घृतेन स्वाहा ॥
अग्निं युनज्मि शवसा घृतेन दिव्यं सुपर्णं वयसं बृहन्तम् ।
तेन वयं पतेम ब्रध्नस्य विष्टपं स्वो रुहाणा अधि नाक उत्तमे ॥
इमौ ते पक्षा अजरौ पतत्रिणौ याभ्यां रक्षांस्यपहंस्यग्ने ।
ताभ्यां वयं पतेम सुकृतामु लोकं यत्रा ऋषयो जग्मुः प्रथमा ये पुराणाः ॥
इन्दुर्दक्षः श्येन ऋतावा हिरण्यपक्षः शकुनो भुरण्युः ।
महान्त्सधस्थे ध्रुव आ निषत्तो नमस्ते अस्तु मा मा हिंसीः ॥
दिवो मूर्धासि नाभिः पृथिव्या ऊर्गपामोषधीनां ।
विश्वायुः शर्म सप्रथा नमस्पथे विश्वस्य मूर्धन्नधितिष्ठसि श्रितः ॥
समुद्रे ते हृदयमन्तरायुरपो दत्तोदधिं भिन्त ।
दिवः पर्जन्यादन्तरिक्षात् पृथिव्यास्ततो नो वृष्ट्यावत ॥
वि ते मुञ्चामि रशनां वि रश्मीन् वि योक्त्राणि परिचर्तनानि ।
धत्तादस्मभ्यं द्रविणेह भद्रं प्र मा ब्रूताद् भागदां देवतासु ॥
इष्टो यज्ञो भृगुभिर्द्रविणोदा यत्तिभिर् आशीर्दा वसुभिः ।
इष्टो अग्निराहुतः पिपर्तु न इष्टं हविः स्वगेदं देवेभ्यो नमः ॥

2.12.4 अनुवाकः4  
येना ऋषयस्तपसा सत्रमासतेन्धाना अग्निं स्वराभरन्तः ।
यमाहुर्मनवः स्तीर्णबर्हिषं तस्मिन्नहं निदधे नाके अग्निम् ॥
तं पत्नीभिरनुगच्छेम देवाः पुत्रैर् भ्रातृभिरुत वा हिरण्यैः ।
नाकं गृभ्णानाः सुकृतस्य लोके तृतीये पृष्ठे अधि रोचने दिवः ॥
आ वाचो मध्यमरुहद् भुरण्युरयमग्निः सत्पतिश्चेकितानः ।
पृष्ठे पृथिव्या निहितो दविद्युतदधस्पदं कृणुतां ये पृतन्यवः ॥
अयमग्निर् वीरतमो वयोधाः सहस्रीयो ज्योतताम् अप्रयुच्छन् ।
विभ्राजमानः सलिलस्य मध्या उप प्रयाहि दिव्यानि धामन् ॥
अग्ने च्यवस्व सं अनु प्रयाह्याविष् पथो देवयानान् कृणुष्व ।
इदमिदं सुकृतमारभस्व यत्रा ऋषयो जग्मुः प्रथमा ये पुराणाः ॥
संप्रच्यवध्वं उप सं प्रयाताविष्पथो देवयानान् कृणुध्वं ।
एभिः सुकृतैरनुगच्छेम देवा यत्र नः पूर्वे पितरः परेताः ॥
उद्बुध्यस्वाग्ने प्रतिजागृह्येनमिष्टापूर्ते संसृजेथां अयं च ।
पुनः कृण्वन्तः पितरो युवानोऽन्वातांसुस्तव तन्तुमेतं ॥
येन वहसि सहस्रं येनाग्ने सर्ववेदसं ।
तेनेमं यज्ञं नो वह स्वर्देवेषु गन्तवे ॥
अयं ते ॥

2.12.5 अनुवाकः5  
समास्त्वाग्न ऋतवो वर्धयन्तु संवत्सरा ऋषयो यानि सत्या ।
सं दिव्येन दीदिहि रोचनेन विश्वा आभाहि प्रदिशश्चतस्रः ॥
सं चेध्यस्वाग्ने प्र च बोधयैनं उच्च तिष्ठ महते सौभगाय ।
मा च रिषदुपसत्ता ते अग्ने ब्रह्माणस्ते यशसः सन्तु मान्ये ॥
त्वामग्ने वृणते ब्राह्मणा इमे शिवो अग्ने संवरणे भवा नः ।
सपत्नहाग्ने अभिमातिजिद् भव स्वे गये जागृह्यप्रयुच्छन् ॥
इहैवाग्ने अधिधारया रयिं मा त्वा निक्रन् पूर्वचित्तौ निकारिणः ।
क्षत्रमग्ने सुयममस्तु तुभ्यमुपसत्ता वर्धतां ते अनिष्टृतः ॥
क्षत्रेणाग्ने स्वेन संरभस्व मित्रेणाग्ने मित्रधेये यतस्व ।
सजातानां मध्यमेष्ठेयाय राज्ञामग्ने विहव्यो दीदिहीह ॥
अति निहो अति सृधो अत्यचित्तिम् अति निर्ऋतिम् अद्य ।
विश्वा ह्यग्ने दुरिता तर त्वमथास्मभ्यं सहवीरं रयिं दाः ॥
अनाधृष्यो जातवेदा अनिष्टृतो विराडग्ने क्षत्रभृद् दीदिहीह ।
व्यमीवाः प्रमुञ्चन्मानुषाणां शिवेभिरद्य परिपाहि नो वृधे ॥
बृहस्पते सवितर् बोधयैनं संशितं चित् संतरं संशिशाधि ।
वर्धयैनं महते सौभगाय विश्वे चैनं अनुमदन्तु देवाः ॥
अमुत्रभूयादध यद्यमस्य बृहस्पते अभिशस्तेरमुञ्चः ।
प्रत्यूहतामश्विना मृत्युमस्माद्देवानामग्ने भिषजा शचीभिः ॥
उद्वयं तमसस्परि ज्योतिः पश्यन्ता उत्तरं ।
देवं देवत्रा सूर्यमगन्म ज्योतिरुत्तमं ॥

2.12.6 अनुवाकः6  
ऊर्ध्वा अस्य समिधो भवन्त्यूर्ध्वा शुक्रा शोचींष्यग्नेः ।
द्युमत्तमा सुप्रतीकस्य सूनोः ॥
तनूनपादसुरो विश्ववेदा देवो देवेभ्यो देवयानान् पथो अनक्तु मध्वा घृतेन । 
मध्वा यज्ञं नक्षति प्रीणानः ॥
नराशंसो अग्निः सुकृद्देवः सविता विश्ववारः ।
अछायमेति शवसा घृतेन ॥
ईडानो वह्निर्नमसाग्निं स्रुचो अध्वरेषु प्रयत्सु ।
स यक्षदस्य महिमानं अग्नेः ।
स ईं मन्द्रा सुप्रयसा स्तरीमन् । 
बर्हिषो मित्रमहाः ।
वसुश्चेतिष्ठो वसुधातमश्च ॥
द्वारो देवीरन्व् अस्य विश्वा व्रता ददन्ते अग्नेः ।
उरुव्यचसो धाम्ना पत्यमानाः ॥
ते अस्य योषणे दिव्ये न योना उषासानक्ता ।
इमं यज्ञमवतामध्वरं नः ॥
दैव्या होतारा ऊर्ध्वमिममध्वरं नोऽग्नेर् जिह्वाभिगृणीतं ।
कृणुतं नः स्विष्टं ॥
तिस्रो देवीर् बर्हिरेदं स्योनमिडा सरस्वती मही ।
भारती गृणाना ॥
तन् नस्तुरीपमद्भुतं पुरुक्षु त्वष्टः सुवीर्यम् ।
रायस्पोषं विष्य नाभिमस्मे ॥
वनस्पतेऽवसृजा रराणः त्मना देवेभ्यः ।
अग्निर्हव्यं शमिता सूदयाति ॥
अग्ने स्वाहा कृणुहि जातवेदा इन्द्राय देवेभ्यः ।
विश्वे देवा हविरिदं जुषन्ताम् ॥
इति मध्यमकाण्डे द्वादशः प्रपाठकः

2.13
प्रपाठकः13  
2.13.1 अनुवाकः1  
समन्या यन्त्य् उपयन्त्यन्याः समानं ऊर्वं नद्यः पृणन्ति ।
तमु शुचिं शुचयो दीदिवांसं अपां नपातं परितस्थुरापः ॥
हिरण्यवर्णः स हिरण्यसंदृगपां नपात् सेदु हिरण्यवर्णः ।
हिरण्ययात् परि योनेर् निषद्य हिरण्यदा ददत्यन्नमस्मै ॥
हिरण्यवर्णाः शुचयः पावका यासु जातः कश्यपो यास्विन्द्रः ।
अग्निं या गर्भं दधिरे विरूपास्ता ना आपः शं स्योना भवन्तु ॥
यासां राजा वरुणो याति मध्ये सत्यानृते अवपश्यन् जनानां ।
मधुश्चुतः शुचयो याः पावकास्ता ना आपः शं स्योना भवन्तु ॥
यासां देवा दिवि कृण्वन्ति भक्षं या अन्तरिक्षे बहुधा भवन्ति ।
याः पृथिवीं पयसोन्दन्ति शुक्रास्ता ना आपः शं स्योना भवन्तु ॥
शिवेन मा चक्षुषा पश्यतापः शिवया तन्वोपस्पृशत त्वचं मे ।
सर्वं अग्नींरप्सुषदो हुवे मयि वर्चो बलं ओजो निधत्त ॥
यददः संप्रयतीरहा अनदता हते ।
तस्मादा नद्यो नाम स्थ ता वो नामानि सिन्धवः ॥
संप्रच्युता वरुणेन यच् शीभं समवल्गत ।
तदाप्नोदिन्द्रो वो यतीस्तस्मादापो अनुष्ठन ॥
अपकामं स्यन्दमाना अवीवरत वो हि कं ।
इन्द्रो वः शक्तिभिर्देवीस्तस्माद्वार्नाम वो हितं ॥
एको वो देवो अप्यतिष्ठत् स्यन्दमाना यथावशम् ।
उदानिषुर्महीरिति तस्मादुदकमुच्यते ॥
आदित् पश्याम्युत वा शृणोम्या मा घोषो गच्छति वार्न्वासां ।
तीव्रो रसो मधुपृचामरंगम आ मा प्राणेन सह वर्चसागन् ॥
आपो देवीर्घृतमिन्वा ऊ आपो अग्नीषोमौ बिभ्रत्यापा इत् ताः ।
मन्ये भेजानो अमृतस्य तर्हि हिरण्यवर्णा अतृपं यदा वः ॥
आपो हि ष्ठेति तिस्रः ॥
दिवि श्रयस्व , अन्तरिक्षे यतस्व, पृथिव्याः संभव, भ्राजं गच्छ ॥

2.13.2 अनुवाकः2  
तपो योनिरसि, विश्वाभिस्त्वा धीभिरछिद्रामुपदधामि , ऋतं योनिः, सत्यं योनिः , ब्रह्म योनिः, क्षत्रं योनिः, पृथिवी योनिः , अन्तरिक्षं योनिः , द्यौर् योनिः , दिशो योनिः ॥

2.13.3 अनुवाकः3  
प्राणादपानं संतनु , अपानाद् व्यानं संतनु, व्यानाच्चक्षुः संतनु, चक्षुषः श्रोत्रं संतनु, श्रोत्रात्पृथिवीं संतनु, पृथिव्या अन्तरिक्षं संतनु , अन्तरिक्षाद्दिवं संतनु, दिवो दिशः संतनु, दिग्भ्यः स्वर्गं लोकमनुसंतनु ॥

2.13.4 अनुवाकः4  
ऋचा त्वा छन्दसा सादयामि, वषट्कारेण त्वा छन्दसा सादयामि, हिंकारेण त्वा छन्दसा सादयामि, प्रस्तावेन त्वा छन्दसा सादयामि , उद्गीथेन त्वा छन्दसा सादयामि, प्रतिहारेण त्वा छन्दसा सादयामि, स्तुतेन त्वा छन्दसा सादयामि, निधनेन त्वा छन्दसा सादयामि ॥

2.13.5 अनुवाकः5  
दूतं वो विश्ववेदसं हव्यवाहममर्त्यम् ।
यजिष्ठम् ऋञ्जसे गिरा ॥
अगन्म महा नमसा यविष्ठं यो दीदाय समिद्धः स्वे दुरोणे ।
चित्रभानुं रोदसी अन्तरुर्वी स्वाहुतं विश्वतः प्रत्यञ्चं ॥
अयमिह ॥
दधन्वे वा यद् ईमनु वोचद् ब्रह्माणि वेरु तत् ।
परि विश्वानि काव्या नेमिश्चक्रमिवाभुवत् ॥
ओभे सुश्चन्द्र विश्पते दर्वी श्रीणीष आसनि ।
उतो ना उत् पुपूर्या उक्थेषु शवसस्पता इषं स्तोतृभ्या आभर ॥

2.13.5 अनुवाकः6  
इन्द्रो दधीचो अस्थभिर् वृत्राण्यप्रतिष्कुतः ।
जघान नवतीर्नव ॥
अत्राह गोरमन्वत नाम त्वष्टुरपीच्यम् ।
इत्था चन्द्रमसो गृहे ॥
इछन्नश्वस्य यच् शिरः पर्वतेष्वपश्रितं ।
अविन्दच् शर्यणावति ॥
इन्द्रमिद् गाथिनो बृहदिन्द्रमर्केभिरर्किणः ।
इन्द्रं वाणीरनूषत ॥
इन्द्रो दीर्घाय चक्षसा आ सूर्यं रोहयद्दिवि ।
वि गोभिरद्रिमैरयत् ॥
इन्द्रा इद्धर्योः सचा संमिश्ला आ वचोयुजा ।
इन्द्रो वज्री हिरण्ययः ॥
इन्द्र वाजेषु नोऽव सहस्रप्रधनेषु च ।
उग्र उग्राभिर् ऊतिभिः ॥
तं इन्द्रं वाजयामसि महे वृत्राय हन्तवे ।
स वृषा वृषभो भुवत् ॥
इन्द्रः स दामने कृत ओजिष्ठः स बले हितः ।
द्युम्नी श्लोकी स सोम्यः ॥
गिरा वज्रो न संभृतः सबलो अनपच्युतः ।
ववक्ष उग्रो अस्तृतः ॥

2.13.7 अनुवाकः7  
अयमग्निः सहस्रिणः , अग्निर्मूर्धा, त्वामग्ने पुष्करादधि ॥
अबोध्यग्निः समिधा जनानां प्रति धेनुमिवायतीमुषासं ।
यह्वा इव प्र वयामुज्जिहानाः प्र भानवः सिस्रते नाकमछ ॥
अवोचाम कवये मेध्याय वचो वन्दारु वृषभाय वृष्णे ।
गविष्ठिरो नमसा स्तोममग्नौ दिवीव रुक्मं उरुव्यञ्चमश्रेत् ॥
अबोधि होता यजथाय देवान् ऊर्ध्वो अग्निः सुमनाः प्रातरस्थात् ।
समिद्धस्य रुशददर्शि पाजो महान् देवस्तमसो निरमोचि ॥
जनस्य गोपा अजनिष्ट जागृविरग्निः सुदक्षः सुविताय नव्यसे ।
घृतप्रतीको बृहता दिविस्पृशा द्युमद्विभाति भरतेभ्यः शुचिः ॥
त्वामग्ने अङ्गिरसो गुहा हितमन्वविन्दञ् शिश्रियाणं वने वने ।
स जायसे मथ्यमानः सहो महत् त्वामाहुः सहसस्पुत्रमङ्गिरः ॥
तुभ्येदमग्ने मधुमत्तमं वचस्तुभ्यं मनीषा इयमस्तु शं हृदे ।
त्वां गिरः सिन्धुमिवावनीर्महीरापृणन्ति शवसा वर्धयन्ति च ॥
संसमिद् युवसे वृषन्नग्ने विश्वानि अर्य आ ।
इडस्पदे समिध्यसे स नो वसूनि आभर ॥
अग्निं वः पूर्व्यं गिरा देवं इडे वसूनां ।
सपर्यवः पुरुप्रियं मित्रं न क्षेत्रसाधसं ॥
त्वां चित्रश्रवस्तम हवन्ते विक्षु जन्तवः ।
शोचिष्केशं पुरुप्रियाग्ने हव्याय वोढवे ॥
आ ते अग्न इधीमहि द्युमन्तं देवाजरं ।
यद्ध स्या ते पनीयसी समिद् दीदयति द्यवि इषं स्तोतृभ्या आभर ॥
अग्निं तं मन्ये यो वसुरस्तं यं यन्ति धेनवः ।
अस्तमर्वन्त आशवोऽस्तं नित्यासो वाजिना इषं स्तोतृभ्या आभर ॥
सो अग्निर् यो वसुर्गृणे सं यमायन्ति धेनवः ।
सं अर्वन्तो रघुद्रुवः सं सुजातासः सूरया इषं स्तोतृभ्या आभर ॥

2.13.8 अनुवाकः8  
एना वो अग्निं नमसोर्जो नपातमाहुवे ।
प्रियं चेतिष्ठमरतिं स्वध्वरं विश्वस्य दूतममृतं ॥
त्वमग्ने गृहपतिस्त्वं होता नो अध्वरे ।
त्वं पोता विश्ववार प्रचेता यक्षि वेषि च वार्यम् ॥
देवो वो द्रविणोदाः पूर्णां विवष्ट्यासिचं ।
उद्वा सिञ्चध्वं उप वा पृणध्वं आदिद्वो देव ओहते ।
अग्ने वाजस्य गोमता ईशानः सहसो यहो ।
अस्मे धेहि जातवेदो महि श्रवः ॥
स इधानो वसुः कविरग्निर् ईडेन्यो गिरा ।
रेवदस्मभ्यं पुर्वणीक दीदिहि ॥
क्षपो राजन्नुत त्मनाग्ने वस्तोरुतोषसः ।
स तिग्मजम्भ रक्षसो दह प्रति ॥
अग्ने तमद्याश्वं न स्तोमैः क्रतुं न भद्रं हृदिस्पृशम् ।
ऋध्यामा ता ओहैः ॥
अधा ह्यग्ने क्रतोर्भद्रस्य दक्षस्य साधोः । 
रथीर् ऋतस्य बृहतो बभूथ ॥
आभिष्टे अद्य गीर्भिर्गृणन्तो अग्ने दाशेम । 
प्र ते दिवो न स्तनयन्त शुष्मैः ।
अग्निं होतारं मन्ये दास्वन्तं वसुं सूनुं सहसो जातवेदसं विप्रं न जातवेदसं । 
य ऊर्ध्वया स्वध्वरो देवाच्या कृपा । घृतस्य विभ्राष्टिमनु शुक्रशोचिषः ॥
आजुह्वानस्य सर्पिषः ॥
हंसः शुचिषत् , अभि त्यं देवं सवितारं, अग्ने त्वं नो अन्तमः ॥
अधा ह्यग्ने एवा ह्यग्ने ॥

2.13.9 अनुवाकः9  
आयाहि सुषुमा हि ता इन्द्र सोमं पिबा इमं ।
एदं बर्हिः सदो मम ॥
आ त्वा ब्रह्मयुजा हरी वहताम् इन्द्र केशिना ।
उप ब्रह्माणि नः शृणु ॥
ब्रह्माणस्त्वा वयं युजा सोमपामिन्द्र सोमिनः ।
सुतावन्तो हवामहे ॥
अभि त्वा शूर नोनुमोऽदुग्धा इव धेनवः ।
ईशानं अस्य जगतः स्वर्दृशम् ईशानमिन्द्र तस्थुषः ।
न त्वावं अन्यो दिव्यो न पार्थिवो न जातो न जनिष्यते ।
अश्वायन्तो मघवन्निन्द्र वाजिनो गव्यन्तस्त्वा हवामहे ॥
त्वामिद्धि हवामहे साता वाजस्य कारवः ।
त्वां वृत्रेष्विन्द्र सत्पतिं नरस् त्वां काष्ठास्व् अर्वतः ॥
स त्वं नश्चित्र वज्रहस्त धृष्णुया महः स्तवानो अद्रिवः ।
गामश्वं रथ्यमिन्द्र संकिर सत्रा वाजं न जिग्युषे ॥
कया नश्चित्र आभुवद् ऊती सदावृधः सखा ।
कया शचिष्ठया वृता ॥
कस्त्वा सत्यो मदानां मंहिष्ठो मत्सदन्धसः ।
दृढा चिदारुजे वसु ॥
अभी षु णः सखीनामविता जरितॄणां ।
शतं भवास्यूतिभिः ॥
यज्ञायज्ञा वो अग्नये गिरागिरा च दक्षसे ।
प्रप्र वयममृतं जातवेदसं प्रियं मित्रं न शँसिषं ॥
ऊर्जो नपातं स हिनायमस्मयुर् दाशेम हव्यदातये ।
भुवद्वाजेष्वविता भुवद् वृध उत त्राता तनूनां ॥

2.13.10 अनुवाकः10  
ऋतूनां पत्नी प्रथमेयमागाद् अह्नां नेत्री जनित्र्य् उत प्रजानां ।
एका सती बहुधोषो व्युछाजीर्णा त्वं जरय सर्वमन्यत् ॥
को विराजो मिथुनत्वं प्रवेद ऋतून् को अस्याः क उ वेद रूपं ।
दोहान् को वेद कतिधा विदुग्धाः कति धामानि कति ये विवासाः ॥
इयमेव सा या प्रथमा व्यौच्छत् साप्स्वन्तश्चरति प्रविष्टा ।
वधूर् मिमाय नवगज्जनित्री त्रय एनां महिमानः सचन्ते ॥
छन्दस्वती उषसौ पेपिशाने समानं योनिमनुसंचरेते ।
सूर्यपत्नी विचरतः प्रजानती केतुमती अजरे भूरिरेतसौ ॥
ऋतस्य पन्थां अनु तिस्र आगुस्त्रयो घर्मासो अनु रेतसागुः ।
प्रजां एका जिन्वत्यूर्जं एका क्षत्रमेका रक्षति देवयूनां ॥
चतुष्टोमं अदधाद्या तुरीया यज्ञस्य पक्षा ऋषयो भवन्ती ।
गायत्रीं त्रैष्टुभं जगतीं विराजमर्कं युञ्जानाः स्वराभरन्न् इदं ॥
पञ्चभिर् धाता विदधा इदं तासां स्वरजनन् पञ्चपञ्च ।
तासां उ यन्ति प्रयवेण पञ्च नाना रूपाणि क्रतवो वसानाः ॥
ऋतस्य धामन् प्रथमा व्यूषुष्यपामेका महिमानं बिभर्ति ।
सूर्यस्यैका चरति निष्कृतानि घर्मस्यैका सवितैकां नियच्छते ॥
इदं श्रेयो मन्यमानो वा आगामहं वो अस्मि सख्याय शेवः ।
समानजन्मा क्रतुरस्त्येकः सर्वः सर्वा विचरतु प्रजानन् ॥
भूयास्म ते सुमतौ विश्ववेदा आष्ठाः प्रतिष्ठां अविदो हि गाधम् ।
सत्यं वदन्तीर्महिमानं आपान्या वो अन्यामति मा प्रयुक्त ॥
रुशद्विधाना समना पुरस्तात् प्रजानती यामं उषा अयासीत् ।
ब्रह्मद्विषस्तमसा देवशत्रूनभिवहन्ती विश्ववारा व्यवाट् ॥
पञ्च व्युष्टीरनु पञ्च दोहा गां पञ्चनाम्नीम् ऋतवोऽनु पञ्च ।
पञ्च दिशः पञ्चदशेन क्लृप्ताः समानमूर्ध्नीरभि लोकं एकं ॥
त्रिंशत् स्वसारा उपयन्ति निष्कृतं समानं केतुं प्रतिमुञ्चमानाः ।
ऋतूंस्तन्वते कवयः प्रजानतीर्मध्ये छन्दसः परियन्ति भास्वतीः ॥
ज्योतिष्मतीः प्रतिमुञ्चते नभो देवी रात्री सूर्यस्य व्रतानि ।
विपश्यन्ति पशवो जायमाना नानारूपा मातुरस्या उपस्थे ॥
प्रथमा ह व्युवास सा धेनुरभवद्यमे ।
सा नः पयस्वती दुहा उत्तरामुत्तरां समां ॥

2.13.11 अनुवाकः11  
पृष्टो दिवि पृष्टो अग्निः पृथिव्यां पृष्टो विश्वा ओषधीराविवेश ।
वैश्वानरः सहसा पृष्टो अग्निः स नो दिवा स रिषः पातु नक्तं ॥
त्वं यविष्ठ दाशुषो नॄंष्पाहि शृणुधी गिरः ।
रक्षा तोकमुत त्मना ॥
अग्ने धामानि तव जातवेदो देव स्वधावोऽमृतस्य नाम ।
याश्च माया मायिनां विश्वमिन्व त्वे पूर्वीः संदधुः पृष्टबन्धो ॥

2.13.12 अनुवाकः12  
यवा अयवा ऊमा एवा अब्दः सगरः सुमेको , अग्ने कह्य , अग्ने किंशिला , अग्ने दुध्र , अग्ने वन्य , अग्ने कक्ष्य, या ता इषुर् युवा नाम तया विधेम, तस्यै ते नम, स्तस्यास्ता उप पत्सुतो जीवा भूयास्म, ते यं द्विष्मो यश्च नो द्वेष्टि तमस्या जंभे दध्मः ॥

2.13.13 अनुवाकः13  
यो अप्स्वन्तरग्निर् यो वृत्रे यः पुरुषे यो अश्मनि ।
य आविवेशौषधीर् यो वनस्पतींस्तेभ्यो अग्निभ्यो हुतमस्त्व् एतत् ॥
यः सोमे अन्तर् यो गोष्वन्तर्वयांसि य आविवेश यो मृगेषु ।
य आविवेश द्विपदो यश्चतुष्पदस्तेभ्यो अग्निभ्यो हुतमस्त्व् एतत् ॥
येनेन्द्रस्य रथं संबभूवुर् यो वैश्वानर उत विश्वदाव्यः ।
धीरो यः शक्रः परिभूरदाभ्यस्तेभ्यो अग्निभ्यो हुतमस्त्व् एतत् ॥
विश्वादमग्निं यम् उ कामं आहुर् यं दातारं प्रतिग्रहीतारं आहुः ।
यं जोहवीमि पृतनासु सासहिं तेभ्यो अग्निभ्यो हुतमस्त्व् एतत् ॥
उक्षान्नाय वशान्नाय सोमपृष्ठाय वेधसे ।
स्तोमैर्विधेमाग्नये ॥
वैश्वानरज्येष्ठेभ्यस्तेभ्यो अग्निभ्यो हुतमस्त्व् एतत् ॥

2.13.14 	अनुवाकः14  
मा छन्द, स्तत्पृथिवी , अग्निर्देवता, तेन छन्दसा तेन ब्रह्मणा तया देवतयाङ्गिरस्वद् ध्रुवा सीद ॥
प्रमा छन्द, स्तदन्तरिक्षम् , वायुर्देवता, प्रतिमा छन्द, स्तद् द्यौः सूर्यो देवता , अस्रीवीश्छन्द, स्तद्दिशः, सोमो देवता, गायत्री छन्द, स्तदजा, बृहस्पतिर् देवता, त्रिष्टुप् छन्द, स्तद्धिरण्यम्, इन्द्रो देवता, जगती छन्द, स्तद् गौः, प्रजापतिर् देवता , अनुष्टुप् छन्द, स्तदायु , र्मित्रो देवता , उष्णिक् छन्द, स्तच्चक्षुः, पूषा देवता, विराट् छन्द, स्तदश्वो , वरुणो देवता, बृहती छन्द, स्तत् कृषिः,पर्जन्यो देवता, पङ्क्तिश्छन्द, स्तत् पुरुषः, परमेष्ठी देवता, तेन छन्दसा तेन ब्रह्मणा तया देवतयाङ्गिरस्वद् ध्रुवा सीद ॥

2.13.15 अनुवाकः15  
पृथिव्यसि जन्मना वशा, साग्निं गर्भमधत्थाः, सा मया संभव , अन्तरिक्षमसि जन्मना वशा, सा वायुं गर्भमधत्थाः, सा मया संभव, द्यौरसि जन्मना वशा, 
सादित्यं गर्भमधत्थाः, सा मया संभव, नक्षत्राण्यसि जन्मना वशा, सा चन्द्रमसं गर्भमधत्थाः, सा मया संभव, ऋगसि जन्मना वशा, सा साम गर्भमधत्थाः, 
सा मया संभव, विडसि जन्मना वशा, सा राजानं गर्भमधत्थाः, सा मया संभव, वागसि जन्मना वशा, सा प्राणं गर्भमधत्थाः, सा मया संभव , आपोऽसि जन्मना वशा, सा यज्ञं गर्भमधत्थाः, सा मया संभव ॥

2.13.16 अनुवाकः16  
या देव्यसीष्टके कुमार्य् उपशीवरी सा मोपशेष्व जायेव सदमित् पतिम् , या देव्यसीष्टके प्रफर्व्य् उपशीवरी सा मोपशेष्व जायेव सदमित् पतिम् , या देव्यसीष्टके युवतिरुपशीवरी सा मोपशेष्व जायेव सदमित् पतिम् , या देव्यसीष्टक आयुर्दाः प्राणदा अपानदा व्यानदाश्चक्षुर्दाः श्रोत्रदाः पृथिव्यामन्तरिक्षे दिवः पृष्ठ उपशीवरी सा मोपशेष्व जायेव सदमित् पतिम् , या देवीः स्थेष्टकाः सुशेवा उपशीवरीस्ता मोपशेध्वं जाया इव सदमित् पतिम् ॥

2.13.17 अनुवाकः17  
सवयसे त्वा , अभिवयसे त्वा , ऊर्ध्ववयसे त्वा, बृहद्वयसे त्वा, सहीयसे त्वा, सहमानाय त्वा, सासहये त्वा, सहस्वते त्वा , अभीषाहे त्वा , अभिभ्वे त्वा ,
अभिमातिषाहे त्वा , अभिमातिघ्ने त्वा ॥

2.13.18 अनुवाकः18  
भूयस्कृदसि, वरिवस्कृदसि, प्राच्यसि , ऊर्ध्वासि , अन्तरिक्षमसि , oजोदां त्वौजसि सादयामि, पयोदां त्वा पयसि सादयामि, तेजोदां त्वा तेजसि सादयामि, यशोदां त्वा यशसि सादयामि, वर्चोदां त्वा वर्चसि सादयामि, पृथिव्यास्त्वा द्रविणे सादयामि , अन्तरिक्षस्य त्वा द्रविणे सादयामि, दिवस्त्वा द्रविणे सादयामि, दिशां त्वा द्रविणे सादयामि, द्रविणोदां त्वा द्रविणे सादयामि , अप्सुषदसि, गृध्रसदसि, श्येनसदसि, सुपर्णसदसि, नाकसदसि ॥

2.13.19 अनुवाकः19  
ज्योतिष्मतीं त्वा सादयामि, ज्योतिष्कृतं त्वा सादयामि, ज्योतिर्विदं त्वा सादयामि , ऊर्ध्वज्योतिषं त्वा सादयामि, बृहज्ज्योतिषं त्वा सादयामि, विश्वज्योतिषं त्वा सादयामि , अजस्रां त्वा सादयामि, भास्वतीं त्वा सादयामि, दीप्यमानां त्वा सादयामि, रोचमानां त्वा सादयामि, ज्वलन्तीं त्वा सादयामि, मल्मलाभवन्तीं त्वा सादयामि, जाग्रतीं त्वा सादयामि, बोधयन्तीं त्वा सादयामि ॥

2.13.20 अनुवाकः20  
कृत्तिका नक्षत्रं, अग्निर्देवता , अग्ने रुचः स्थ, प्रजापतेः सोमस्य धातु , र्ऋचे त्वा, रुचे त्वा, भासे त्वा, ज्योतिषे त्वा, तेन छन्दसा तेन ब्रह्मणा तया देवतयाङ्गिरस्वद् ध्रुवा सीद, रोहिणी नक्षत्रं , प्रजापतिर् देवता , इन्वगा नक्षत्रं , मरुतो देवता, बाहुर्नक्षत्रं , रुद्रो देवता, पुनर्वसुर्नक्षत्रं, अदितिर् देवता, तिष्यो नक्षत्रं , बृहस्पतिर् देवता , आश्लेषा नक्षत्रं , सर्पा देवता, मघा नक्षत्रं , पितरो देवता, फल्गुनीर्नक्षत्रं , भगो देवता, फल्गुनीर्नक्षत्रं, अर्यमा देवता, हस्तो नक्षत्रं , सविता देवता, चित्रा नक्षत्रं , त्वष्टा देवता, निष्ट्यं नक्षत्रं , वायुर्देवता, विशाखं नक्षत्रं, इन्द्राग्नी देवता , अनूराधा नक्षत्रं , मित्रो देवता, ज्येष्ठा नक्षत्रं , वरुणो देवता, मूलं नक्षत्रं , निर्ऋतिर् देवता , आषाढा नक्षत्रं, आपो देवता , आषाढा नक्षत्रं , विश्वे देवा देवता , अभिजिन् नक्षत्रं , ब्रह्मा देवता, श्रोणा नक्षत्रं , विष्णुर्देवता, श्रविष्ठा नक्षत्रं , वसवो देवता, शतभिषं नक्षत्रं, इन्द्रो देवता, प्रोष्ठपदा नक्षत्रं, अहिर् बुध्न्यो देवता, प्रोष्ठपदा नक्षत्रं, अज एकपाद्देवता, रेवती नक्षत्रं , पूषा देवता , अश्वयुजौ नक्षत्रं, अश्विनौ देवता, भरणीर्नक्षत्रं , यमो देवता, ब्राह्मणो नक्षत्रं , सोमो देवता , अग्ने रुचः स्थ, प्रजापतेः सोमस्य धातु, र्ऋचे त्वा, रुचे त्वा, भासे त्वा, ज्योतिषे त्वा, तेन छन्दसा तेन ब्रह्मणा तया देवतयाङ्गिरस्वद् ध्रुवा सीद ॥

2.13.21 अनुवाकः21  
समीची नामासि, प्राची दिक्, तस्यास्तेऽग्निरधिपति, रसितो रक्षिता, यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जंभे दध्म , ओजस्या नामासि, दक्षिणा दिक्, तस्यास्ता इन्द्रोऽधिपति, स्तिरश्चीनराजी रक्षिता, यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जम्भे दध्मः, प्राची नामासि, प्रतीची दिक्, तस्यास्ते सोमोऽधिपतिः, स्वजो रक्षिता, यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जम्भे दध्मः, सुषदा नामासि , उदीची दिक्, तस्यास्ते वरुणोऽधिपतिः, सृदागू रक्षिता, यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जंभे दध्मो , अवस्था नामासि , अवाची दिक्, तस्यास्ते विष्णुरधिपतिः, कल्माषग्रीवो रक्षिता, यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जंभे दध्मो , अधिपत्नी नामासि , ऊर्ध्वा दिक्, तस्यास्ते बृहस्पतिर् अधिपति , श्चित्रो रक्षिता,  यश्च तेऽधिपतिर् यश्च रक्षिता ताभ्यां नमो अस्तु, तौ नो मृडताम् , ते यं द्विष्मो यश्च नो द्वेष्टि तं एनयोर्जम्भे दध्मः ॥

2.13.22 अनुवाकः22  
स्वयं कृण्वानः सुगं अप्रयावं तिग्मशृङ्गो वृषभः शोशुचानः ।
प्रत्नं सधस्थमनुपश्यमाना आ तन्तुमग्निर् दिव्यं ततान ॥
त्वं तन्तुरुत सेतुर् अग्ने त्वं पन्था भवसि देवयानः ।
त्वयाग्ने पृष्ठं वयमारुहेम यत्र देवैः सधमादं मदेम ॥
अतिसर्गं ददतो मानवायोर्ध्वं पन्थां अनुपश्यमानाः ।
अजुषन्त मरुतो यज्ञमेतं वृष्टिद्यावानं अमृतं स्वर्विदं ॥
आवर्तमानो भुवनस्य मध्ये प्रजाः कृण्वन् जनयन् विरूपाः ।
संवत्सरः परमेष्ठी धृतव्रतो यज्ञं नः पातु रजसः परस्मात् ॥
प्रजां ददातु परिवत्सरो नो धाता दधातु सुमनस्यमानः ।
बह्वीः साकं बहुधा विश्वरूपा एकव्रता मामभिसंविशन्तु ॥

2.13.23 अनुवाकः23  
हिरण्यगर्भः समवर्तताग्रे भूतस्य जातः पतिरेक आसीत् ।
स दाधार पृथिवीं द्यां उतेमां कस्मै देवाय हविषा विधेम ॥
यः प्राणतो निमिषतश्च राजा पतिर् विश्वस्य जगतो बभूव ।
ईशे यो अस्य द्विपदश्चतुष्पदः कस्मै देवाय हविषा विधेम ॥
य ओजोदा बलदा यस्य विश्व उपासते प्रशिषं यस्य देवाः ।
यस्य छायामृतं यस्य मृत्युः कस्मै देवाय हविषा विधेम ॥
यस्येमे विश्वे गिरयो महित्वा समुद्रं यस्य रसया सहाहुः ।
दिशो यस्य प्रदिशः पञ्च देवीः कस्मै देवाय हविषा विधेम ॥
येन द्यौरुग्रा पृथिवी च दृढा येन स्वः स्तभितं येन नाकः ।
यो अन्तरिक्षं विममे वरीयः कस्मै देवाय हविषा विधेम ॥
य इमे द्यावापृथिवी तस्तभाने अधारयद् रोदसी रेजमाने ।
यस्मिन्नधि विततः सूरा एति कस्मै देवाय हविषा विधेम ।
आपो ह यन्महतीर्विश्वमायन् गर्भं दधाना जनयन्तीरग्निम् ।
ततो देवानां निरवर्ततासुः कस्मै देवाय हविषा विधेम ॥
आ नः प्रजां जनयतु प्रजापतिर् धाता दधातु सुमनस्यमानः ।
संवत्सर ऋतुभिः संविदानो मयि पुष्टिं पुष्टिपतिर् दधातु ॥
इति मध्यमकाण्डे त्रयोदशः प्रपाठकः।।


प्रपाठकः1  अग्निचितिब्राह्मणम्
3.1.1 अनुवाकः1  
जुहूमग्रे संमार्ष्टि, जुहूर्वै यज्ञमुखम् , मुखतो वा एतद्यज्ञं आलब्ध, जुह्वा वै देवा विराजमह्वयन्त, तज्जुह्वा जुहूत्वं, अन्नं वै विराट् , अन्नं जुहू , रर्कोऽग्नि , र्यज्जुह्वा जुहोति अन्नस्य चार्कस्य चावरुद्ध्यै , अष्टौ कृत्वो जुह्वां गृह्णाति , अष्टाक्षरा गायत्री, गायत्री यज्ञमुखम् , यज्ञमुखमेवालब्ध, यत् सावित्राणि हूयन्ते प्रसूत्यै , अथो यजुषामेव नानावीर्यत्वाय , अग्निर्वै यत्रयत्रागच्छत् तं सवितान्वपश्यत् यत् सावित्राणि हूयन्ते अग्नेरेवानुक्शात्यै , अग्निं ज्योतिर् निचाय्य पृथिव्या अध्याभरदिति, सविता वा एतदग्रे ज्योतिः पृथिव्याः समभरत् , तस्मादेवमाह, युक्तिमन्ति च जुहोति मनस्वती च, युक्तेन हि मनसा यज्ञस्तायते, षड् ऋग्माणि भवन्ति, षड् वा ऋतवो , ऋतुष्वेव प्रतितिष्ठति , एति वा एष यज्ञमुखाद् योऽन्यामाग्नेय्या अग्रे देवताम् उपैति, यत् सावित्राणि न स्युरियात् सावित्रात् प्रसवात् ,
अष्टौ वा एतानि यजूंषि , अष्टाक्षरा गायत्री, गायत्री यज्ञमुखम् , तेन यज्ञमुखान् नैति, यदु सावित्राणि तेन सावित्रात् प्रसवान् नैति, छन्दोभिर्जुहोति, छन्दोभिर्वा एतदग्नये बलिं हारयति, बहवो हास्य बलिहृतो भवन्ति , ऋग् वै यज्ञस्य नेदीयो , यजुर्यजमानस्य, यदि कामयेत,  यज्ञं यज्ञयशसेनार्पयेय, मित्यृगुत्तमानि कुर्यात् , यज्ञं वा एतद्यज्ञयशसेनार्पयति, यदि कामयेत, यजमानं यज्ञयशसेनार्पयेयमिति, यजुरुत्तमानि कुर्यात् , यजमानं वा एतद्यज्ञयशसेनार्पयति , आहुतीनां वा अभिक्रान्त्या यजमान ऋध्नोति, यं कामयेत, ऋध्नुयादिति, तस्य सकृत्सर्वाण्यनुद्रुत्य जुहुयात् , ऋध्नोति , अथ यं कामयेत, पापीयान्त्स्यादिति, तस्य नाना जुहुयात्, पापीयान् भवति , ऋचा स्तोमं समर्धये, त्याह, समृद्ध्या एव, गायत्रेण रथन्तरमिति , इयं वै गायत्री , इयं रथन्तरम् , असौ बृहत् , अनयोर्वा एषा लोकयोर् व्याप्त्या अन्ततः क्रियते , अष्टौ वा एतानि यजूंषि , अष्टाक्षरा गायत्री , अक्षरशो वा एतद् गायत्रीं प्रीणाति , अथ यदाहुतिर्नवमी तेन त्रिवृतो यज्ञमुखान् नैति , अथ यदेकामाहुतिम् अष्टाभिर्यजुर्भिर्जुहोति तस्मादेकस्मै सते बहवो बलिं हरन्ति, बहवो हास्य बलिहृतो भवन्ति, यजुरुत्तमानि भवन्ति, ब्रह्म वै यजु, र्ब्रह्मणि वा एतदन्ततो यज्ञस्य यजमानः प्रतितिष्ठति ॥

3.1.2 अनुवाकः2  
सावित्रैरभ्रिमादत्ते प्रसूत्यै, चतुर्भिरादत्ते, चत्वारि वै छन्दांसि, छन्दोभिरेवादत्ते , अथो ब्रह्म वै छन्दांसि, ब्रह्मणैवादत्ते , इयं वै गायत्री , अन्तरिक्षं त्रिष्टुब् , द्यौर् जगती, दिशोऽनुष्टुप् , सवितृप्रसूतो वा एतदेभ्यो लोकेभ्यश्छन्दोभिर् दिग्भ्यश्चाग्निं संभरति , यत्र वा अदोऽग्निर् होत्राद् भीषापाक्रामत्स सर्वेषु भुतेष्ववसत् , यां वनस्पतिष्ववसत् तां वेणा अवसत् , स यत्र निरदहत्तानि कल्माषाण्यभवन् , येन समचरत्तत् सुषिरम् , यत्रावसत्तत् पर्व, यद्वैणव्यभ्रिर्भवति स्वेनैवैनं योनिना संभरति, यो वै वनस्पतीनां फलग्रहितमः स एषां वीर्यवत्तमो , वेणुर्वै वनस्पतीनां फलग्रहितमः, स एषां वीर्यवत्तमो , अन्नं वै फलं, अन्नमर्को , अर्कोऽग्नि , रर्केण वा एतदन्नमर्कमग्निं संभरति, व्याममात्री कार्या , एतावद्वै पुरुषे वीर्यम् , वीर्यसंमिता क्रियते , अथो एतावान् वै पुरुषे महिमा, महिम्नोऽवरुद्ध्यै , अरत्निमात्री कार्या यज्ञपुरुषासंमिता, प्रादेशमात्री कार्या विष्णुना यज्ञेन संमिता , उभ्यतःक्ष्णुत् कार्या , उभयस्यान्नाद्यस्यावरुद्ध्यै , अन्यतःक्ष्णुत् कार्या, 
अन्यतःक्ष्णुद्धि फाल, स्तावन्तमर्कं करोति , अन्नं वा अर्को , अन्नाद्यस्यावरुद्ध्यै , औदुम्बरी कार्या , ऊर्ग् वा उदुम्बर , ऊर्जोऽवरुद्ध्यै , अपरिमिता कार्या , अपरिमितस्यावरुद्ध्यै, य एव कश्च वृक्षः फलग्रहिस्तस्य कार्या , अन्नाद्यस्यावरुद्ध्यै ॥

3.1.3 अनुवाकः3  
अश्वेन वै देवा अग्रे विजितिं व्यजयन्त, यदश्वेन यन्ति, विजित्यै , अग्निर्वै यत्रयत्रागच्छत् तं प्रजापतिर् अन्वपश्यत्, प्राजापत्योऽश्वो , यदश्वेन यन्ति अग्नेरेवानुक्शात्यै, प्रजाप्तिर्वा अग्निं संभरिष्यन्त्स एभ्यो लोकेभ्योऽश्वं निर्माय दिग्भ्यश्चाग्निं समभरत् , यदाह, दिवि ते जन्म परममन्तरिक्षे तव नाभिः पृथिव्यामधि योनिरिदिति, यथादेवतं वा एतदेभ्यो लोकेभ्योऽश्वं निर्माय दिग्भ्यश्चाग्निं संभरति, युञ्जाथां रासभं युवं इत्याह, युक्त्या एव, गर्दभेन संभरति , एष हि पशूनामनुपजीवनीयतमो , अग्निर्वा एतस्याग्रे सृष्टस्य योने रेतो निरदहत् , तस्मादेष समावदन्यैः पशुभी रेतो धत्ते,ऽथ कनिष्ठो , अश्वं पूर्वं नयन्ति गर्दभमपरं पापवसीयसस्य व्यावृत्त्यै, तस्माच् श्रेयांसं पूर्वं यन्तं पापीयान् पश्चादन्वेति, यदि कामयेत, पापवसीयसं स्यादिति, गर्दभं पूर्वं नयेयुरपरं अश्वम् , एतेन वै विपूजनः सौराकिः पापवसीयसं चकार, तत्पापवसीयसं एवैतेन करोति, योगेयोगे तवस्तरं, इत्यूतिमत्या वाजवत्या यन्ति , अन्नं वै वाजो , गातुरूति, रन्नाय च खलु वै गातवे चाग्निश्चीयते, यद् ऊतिमत्या वाजवत्या यन्ति अन्नस्य च गातोश्चावरुद्ध्यै,
भवति वा एष योऽग्निं चिनुते, सर्वो वै भवत इरस्यति, वज्री वा एष प्राजापत्यो यदश्वो , यदाह, प्रतूर्वन्न् एह्यवक्रामन्नशस्तीरिति, वज्रेण वा एतदशस्तीररातीयन्तमवक्रामति, रौद्रा वै पशवो , अग्नी रुद्रो , यद् रुद्रात् पशूननिर्याच्याग्निं चिन्वीत रुद्रोऽस्य पशूनभिमानुकः स्यात् , यदाह, रुद्रस्य गाणपत्यान्मयोभूरेहीति, रुद्राद्वा एतत् पशून् निर्याच्याग्निं चिनुते , अघातुकोऽस्य पशुपतिः पशून् भवति , उर्वन्तरिक्षं वीहीत्याह , एषां लोकानां विधृत्यै, रक्षांसि वा एतौ जिघांसन्त्यग्निं संभरिष्यन्तौ, यदाह, स्वस्तिगव्यूतिर् अभयानि कृण्वन्न् इति, स्वस्तिमेवाभ्यामकः, पुरीषं वा अग्नेरायतनं, अङ्गिरस एतमग्रे समभरत् , यदाह , अग्निं पुरीष्यमङ्गिरस्वदाभरेति, सायतनं एवैनं देवताभिः संभरति, येन पुरुषेण संगछेत तमभिमन्त्रयेत , अग्निं पुरीष्यमङ्गिरस्वदछेमा इति, वाजं एव तेन तस्माद् वृङ्क्ते, प्रजापतये प्रोच्याग्निश्चेतव्या,  इत्याहु , र्यतः सूर्यस्योदयनं ततो वल्मीकवपामपघ्नन् ब्रूयात् , अग्निं पुरीष्यमङ्गिरस्वद् भरिष्यामा इति , इयं वै प्रजापति, स्तस्या एष कर्णो यद्वल्मीक, स्तस्मा एव प्रोच्याग्निं चिनुते, शृण्वन्ति हैनं अग्निं चिक्यानं, असा अग्निमचेष्टेति, तस्मात्पापीयाञ् श्रेयसः कर्ण आह, कर्णः कर्णायाह ॥

3.1.4 अनुवाकः4  
अन्व् अग्निरुषसामग्रमक्शदित्याह , अनुक्शात्या एव , आगत्य वाज्यध्वानं सर्वा मृधो विधूनुता इति, मृध एव व्यास्थतैच्छद् वा एतं प्रजापतिः पूर्वयर्चा ,
अविन्ददुत्तरया , ऐषीदेवैनं पूर्वयर्चा , अविन्ददुत्तरया, द्यौस्ते पृष्ठं पृथिवी सधस्थम् इति, द्यौर् ह्येतस्य पृष्ठम् , पृथिवी सधस्थमात्मान्तरिक्षं, समुद्रो योनिरिति , आत्मा ह्येतस्यान्तरिक्षम् , समुद्रो योनिः , विक्शाय चक्षुषा त्वमभितिष्ठ पृतन्यत इति, पृतन्यन्तमेवाभितिष्ठति, यं द्विष्यात् तं ब्रूयात् ॥ अमुमभितिष्ठ ॥ इति तं एवाभितिष्ठति , उत्क्रामेत्याह , उत्क्रान्त्या एव, यत्र वै यज्ञस्यानुरूपं क्रियते तद्यजमान ऋध्नोति , उत्क्रामोदक्रमीदिति , अनुरूपं वा एतत् क्रियते यज्ञस्यावरुद्ध्यै, कृष्णो वै भूत्वाग्निरश्वं प्राविशत् , स एतदगच्छद्यत्र मृगशफो , यदश्वस्य पदे जुहोति , अग्निमत्येव जुहोत्यायतनवति , अन्धोऽध्वर्युः स्याद्यदनायतने जुहुयात् , एतद्वै तद्यदाहु , र्मृगशफमरेन्वराड् इति, मनस्वतीभ्यां जुहोति, मनसा ह्याहुतीराप्यन्ते, त्रिष्टुब्भ्यां जुहोति , इन्द्रियस्यावरुद्ध्यै , अन्नवतीभ्यां जुहोति , अन्नाद्यस्यावरुद्ध्यै, गायत्र्या परिलिखति , अस्या एवैनं तेन परिगृह्णाति, त्रिष्टुभा , अन्तरिक्षात् तेन , अनुष्टुभा परिलिखति , अनुष्टुब् वै सर्वाणि छन्दांसि परिभू, स्तस्मादनुष्टुभा परिलिखति, सावित्रैरभ्रिम् आदत्ते प्रसूत्यै, द्वाभ्यां खनति, द्विपाद्यजमानः प्रतिष्ठित्यै, शुग् वा अत्र प्रजा ऋच्छति यत्राग्निः खायते चीयते वा, यदाह, शिवं प्रजाभ्योऽहिंसन्तमिति, प्रजाभ्य एवैनं शिवमकः ॥

3.1.5 अनुवाकः5  
अपां पृष्ठमसी, त्याह , अपां ह्येतत्पृष्ठम् , पृष्ठेनैवैनत्पृष्ठमकर् योनिरग्नेरिति, योनिर्वा एषोऽग्नेर्यत् पुष्करपर्णम् , नाभिर्वधकः, सयोनिरेव सनाभिः संभ्रियते,
दिवो मात्रया वरिणा प्रथस्वे, त्यनयोरेवैनं मात्रया वरिणा प्रथयति, शर्म च स्थो वर्म च स्था इति कृष्णाजिनं च पुष्करपर्णं च संस्तृणाति , इमे एवास्मा एतद् द्यावापृथिवी संस्तृणाति, व्यचस्वती संवसेथां इति, न वा एतन्मनुष्या यन्तुमर्हन्ति , आभ्यामेवैनं परिगृह्णाति, कृष्णाजिनेन संभरति , एष हि पशूनामनुपजीवनीयतमो , अथो आरण्यान् एव पशूञ् शुचार्पयति, लोमतः संभरति , अतो वै कृष्णाजिनस्य सदेवं , यज्ञेनैव यज्ञं संभरति, पुष्करपर्णेन संभरति, योनिर्वा एषोऽग्नेर्यत् पुष्करपर्णम् , स्वेनैवैनं योनिना संभरति, गायत्रीभिर् ब्राह्मणस्य संभरति, गायत्रो हि ब्राह्मणः, त्रिष्टुभा राजन्यस्य, त्रैष्टुभो हि राजन्यो , जगतीभिर्वैश्यस्य’ जागतो हि वैश्यो यं कामयेत, ऋध्नुयादिति, तस्य गायत्रीभिश्च त्रिष्टुब्भिश्च संभरेत् , ऋध्नोति, पुरीष्योऽसि विश्वंभरा अथर्वा त्वा प्रथमो निरमन्थदग्ना इति, प्रजापतिर्वा अथर्वा, स एतमग्रेऽमन्थत् , सोऽजनयत्, स्व एवैनं मन्थति, स जनयति, तिसृभिः संभरति, त्रयो वा इमे लोका , एभ्य एवैनं लोकेभ्यः संभरति, यजुस्तुरीयम् , दिग्भ्य एवैनं तेन संभरति, पुरोवातं वै वातं वर्षमनुप्रतितिष्ठति, वर्षमन्व् ओषधया , ओषधीरनु पशवः, पशूननु मनुष्या , एता वै प्रतिष्ठा, स्ता यजमानोऽवरुन्द्धे , अपो देवीरुपसृजा मधुमती, रित्याहौषधीनां प्रतिष्ठित्यै, तासामास्थानादुज्जिहताम् ओषधयः सुपिप्पला इति, तस्मादेतासामास्थानादुज्जिहताम् ओषधयः सुपिप्पलाः, सं ते वायुर्मातरिश्वा दधात्व् इति , तस्मादेतस्या यत् कृष्यते यत् खायते तत् संधीयते, यद् घृतेन जुहुयाच् शुचेमामर्पयेत् , अथ यदप उपसृजति शमयत्येव, यो देवानां चरसि प्राणथेन कस्मै देव वषडस्तु तुभ्यम् इति, षड् वा ऋतव , ऋतुषु वा एतद् वृष्टिं प्रतिष्ठापयति, तस्मात्सर्व ऋतवो वृष्टिमन्तः, सुजातो ज्योतिषेति, स्वर्ग्यमेवैनं अकर्, वासो अग्ने विश्वरूपं संव्ययस्व विभावसा इति, छन्दांसि वा अग्नेर्वास , श्छन्दांस्येष वस्ते, छन्दोभिरेवैनं परिददाति , आगामुकं एनं अस्मिंल्लोके वासो भवत्यनग्नोऽमुष्मिंल्लोके भवति य एवं वेद, वरुणमेनिर्वा एष एत, र्ह्युदु तिष्ठ स्वध्वरे, ति ऊर्ध्वां एव वरुणमेनिमुत्सृजति, द्वाभ्यां उत्सृजति, द्विपाद्यजमानः प्रतिष्ठित्यै, स जातो गर्भो असि रोदस्योरिति , अनयोर्वा एष गर्भ , आभ्यामेषोऽधिजायते , आभ्यामेवैनं अधिजनयति , अग्ने चारुर्विभृता ओषधीष्व् इति तस्मात्सर्वास्व् ओषधीष्वग्निः, प्र मातॄभ्यो अधि कनिक्रदद् गा इति , ओषधयो वा एतस्य मातर, स्ताभ्या एवैनं अधि प्रच्यावयत , ऐच्छद्वा एतं प्रजापतिः पूर्वेणार्धऋचेना , अनूत्तरेणातिष्ठत , ऐषीदेवैनं पूर्वेणार्धऋचेन , अनूत्तरेणास्थित ॥

3.1.6 अनुवाकः6  
स्थिरो भव वीड्वङ्गा इति गर्दभ आदधाति, वीर्यमस्मिन् दधाति, तस्मात्सर्वेषां पशूनां गर्दभो वीर्यवत्तमो , वीर्यं ह्यस्मिन् दधाति , ईश्वरो वा एषोऽन्तरिक्षसद् भूत्वा प्रजा हिंसितो , र्यदाह, शिवो भव प्रजाभ्या इति, प्रजाभ्य एवैनं शिवमक, र्मा पाद्यायुषः पुरेति , आयुरेवास्मिन्दधाति समष्ट्यै, वृषाग्निं वृषणं भरन्न् इति, वृषा ह्येष वृषणं भरन् , अपां गर्भं समुद्रियमिति , अपां ह्येष गर्भः समुद्रियो , अग्ना आयाहि वीतया इति , अग्निना वै मुखेन देवा इमांल्लोकानभ्यजयन् , अग्निना वा एतन् मुखेन यजमान इमांल्लोकानभिजयति , ऋतं सत्यं ऋतं सत्यं, ऋते चैव सत्ये च प्रतितिष्ठति , इयं वा ऋतं, असौ सत्यं, अनयोरेव प्रतितिष्ठति , अहर्वा ऋतं , रात्रिः सत्यं, अहोरात्रयोरेव प्रतितिष्ठति , ओषधयः प्रतिगृभ्णीताग्निमेतं इति , ओषधीरेवैनं सम्यञ्चं दधाति, पुष्पवतीः सुपिप्पला इति , ओषधीरेव फलं ग्राहयति, तस्मादोषधयः शीर्षन् फलं गृह्णन्ति, वरुणमेनिर्वा एष एतर्ह्युपनद्धो, वि पाजसा पृथुना शोशुचाना इति , अनुरूपेणैव वरुणमेनिं विष्यति, द्वाभ्यां विष्यति, द्विपाद्यजमानः प्रतिष्ठित्यै , आपो हि ष्ठा मयोभुवा इत्य, प उपसृजति , आपो वा अशान्तस्य शमयित्रिका, स्तस्मादप उपसृजति शान्त्यै, तिसृभिरुपसृजति, त्रिवृद्ध्यग्नि , र्वरुणमेनिर्वा एष एतर्हि, मित्रः संसृज्या पृथिवीं इति, मित्रेणैव वरुणमेनिं संसृजति, रुद्राः संसृज्या पृथिवीं इति , एता वा एताम् अग्रे देवताः प्रजापतये समसृजन् , ताभिरेवैनां संसृजति, पञ्चभिः संसृजति, पाङ्क्तो यज्ञो , 
यावान् एव यज्ञस्तमालब्ध ॥

3.1.7 अनुवाकः7  
मखस्य शिरोऽसीत्याह, यज्ञो वै मख, स्तस्य वा एतच् शिरो यदुखा, मुखतो वा एतद्यज्ञं आलब्ध, वसवस्त्वा कृण्वन्तु गायत्रेण छन्दसेति, छन्दोभिश्च वा एषा देवताभिश्च क्रियते, छन्दोभिश्चैवैनां देवताभिश्च करोति, ध्रुवासि पृथिव्यसीति, छन्दसां एवैषाशी, रदित्या रास्ना, स्यदितिस्ते बिलं गृभ्णात्व् इति, यजुषा करोति , अयजुषा हि मनुष्याः कुर्वन्ति व्यावृत्त्यै, तां पुत्रेभ्यः प्रायच्छददितिः श्रपयान् इति , आदित्या वा इदं स्मो यन्मनुष्यां , स्तेभ्य एवैनां संप्रादात् , त्र्युद्धिः कार्या, त्रयो वा इमे लोका ,   वा एषा लोकानां उखा प्रतिमा क्रियते , अष्टस्तना कार्या, गायत्र्या रूपं , चतुस्तना कार्या , अदित्या दोहाय, द्विस्तना कार्या , अन्तरिक्षं वा उखा , इमौ लोकौ स्तनौ, प्रत्तौ ह वा इमौ लोकौ दुहे य एवं वेद, व्याममात्री कार्या , एतावद्वै पुरुषे वीर्यम् , वीर्यसंमिता क्रियते , अथो एतावान् वै पुरुषे महिमा, महिम्नोऽवरुद्धयै , अरत्निमात्री कार्या यज्ञपुरुषासंमिता, प्रादेशमात्री कार्या विष्णुना यज्ञेन संमिता , अथो प्रजापतेरेवानतिवादाय सप्तभिर् धूपयति, सप्त वै शीर्षन् प्राणाः, शिर एतद्यज्ञस्य यजुषा, शीर्षन् वा एतत् प्राणान् दधाति, सप्तभिर् धूपयति, सप्त वै छन्दांसि, छन्दोभिरेवैनां धूपयति , अथो ब्रह्म वै छन्दांसि, ब्रह्मणैवैनां धूपयति, वैष्णवं वा एतत्पात्रं , तत् स्वया देवतया व्यर्धयति यदन्याभिर्देवताभिर् धूपयति, यदाह, विष्णुस्त्वा धूपयत्व् अङ्गिरस्वदिति, स्वयैवैनं देवतया समर्धयति , अश्वशकेन धूपयति, वृषा ह्यश्वो वृषाग्निः समृद्ध्यै , अथो प्राजापत्यो वा अश्वः, प्राजापत्योऽग्नि, स्तस्मादश्वशकेन धूपयति सयोनित्वाय ॥

3.1.8 अनुवाकः8  
प्रजापतिर्वा अमन्यत, यो वा अस्या अग्रे विखनिष्यत्यार्तिं स आरिष्यतीति, स एतद्यजुरपश्यत् , अदितिष्ट्वा देवी विश्वदेव्यवती पृथिव्याः सधस्थे अङ्गिरस्वत् खनत्ववटेति , इयं वा अदितिर् देवी विश्वदेव्यवती , अनया वै स तदस्यामखनदहिंसायै, न हि स्वः स्वं हिनस्ति, देवानां त्वा पत्नीर्देवीर्विश्वदेव्यवतीः पृथिव्याः सधस्थे अङ्गिरस्वद् दधतूखा इति , ओषधयो वै देवानां पत्नीर्देवीर्विश्वदेव्यवतीर् ओषधीष्वेवैनां प्रतिष्ठापयति, धिषणा त्वा देवी विश्वदेव्यवती पृथिव्याः सधस्थे अङ्गिरस्वदभीन्धाताम् उखा इति, वाग् वै धिषणा देवी विश्वदेव्यवती, वाचैवैनामभीन्द्धे, ग्नास्त्वा देवीर्विश्वदेव्यवतीः पृथिव्याः सधस्थे अङ्गिरस्वच् श्रपयन्तूखा इति, छन्दांसि वै ग्नास्त्वा देवीर्विश्वदेव्यवती , श्छन्दोभिरेवैनां श्रपयति, वरूत्री त्वा देवी विश्वदेव्यवती पृथिव्याः सधस्थे अङ्गिरस्वत् पचताम् उखा इति , अहोरात्रे वै वरूत्री देवी विश्वदेव्यवती, अहोरात्राभ्यां एवैनां पचति, जनयस्त्वाछिन्नपत्रा देवीर्विश्वदेव्यवतीः पृथिव्याः सधस्थे अङ्गिरस्वत् पचन्तूखा इति, नक्षत्राणि वै जनयोऽछिन्नपत्रा देवीर्विश्वदेव्यवती , र्नक्षत्रैरेवैनां पचति , एता वा एताम् अग्रे देवताः प्रजापतयेऽपचन् , तस्मादेतानि पङ्क्तिमन्ति यजूंषि, तैरेवैनां पचति, द्वाभ्यां पचति, द्विपाद्यजमानः प्रतिष्ठित्यै, वरुणमेनिर्वा एष एतर्ह्यभीद्धो , मित्रस्य चर्षणीधृता इति, मित्रेणैव वरुणमेनिमुपैति, देवस्त्वा सवितोद्वपतु सुपाणिः स्वङ्गुरिरिति, सवितृप्रसूत एवैनां उद्वपति , आत्मनोऽहिंसायै , उत्तिष्ठ बृहती भवेत्याह धृत्या एव , अव्यथमाना पृथिव्यामाशा दिशा आपृणेति, तस्मादग्निः सर्वा दिशा आभाति ॥ मित्रैतां त उखां परिददाम्यभित्त्यै , एषा मा भेदि ॥ इति मित्रायैवैनां परिददाति अभित्त्यै, यद्धि मित्रायापरित्ता भिद्येत पुनः कार्या स्यात् , वसवस्त्वाछृन्दन्तु गायत्रेण छन्दसेति, छन्दोभिश्च वा एषा देवताभिश्च क्रियते, छन्दोभिश्चैवैनां देवताभिश्चाछृणत्ति, स्वेनायतनेनाजक्षीरेणाछृणत्ति , आग्नेयं वा एतत् पयो यदजक्षीरम्, आग्नेयमेतत्पात्रं यदुखा, स्वेन वा एतत् पयसा स्वं पात्रं आछृणत्ति, परमं वा एतत् पयो यदजक्षीरम् , परमं एतत्पात्रं यदुखा, परमेण वा एतत् पयसा परमं पात्रं आछृणत्ति ॥

3.1.9 अनुवाकः9  
षडेतानि आधीतयजूंषि जुहोति, षड् वा ऋतवो , ऋतुभिर्वा एतत् पृथिव्या वीर्यमुद्यच्छते, नाना जुहोति, नानावीर्या हीमे प्राणाः, प्राणानां विधृत्यै, यं कामयेत बधिरः स्यादिति,  तस्य सकृत्सर्वाण्यनुद्रुत्य जुहुयात् ,  प्राणानस्य संभिनत्ति, बधिरो भवति, तस्माद् बधिरो वाचा वदति, न शृणोति, वाचं ह्यस्येन्द्रियमनुपद्यते, प्राणा वा एतानीतराणि छन्दांसि, वाग् अनुष्टुब् , यदनुष्टुभा सप्तमं जुहोति वाचं वा एतत् प्राणेषूपसंदधाति, तस्मादियं वाक् सप्तमी प्राणानां , मा सु भित्था मा सु रिषा इति प्रवृणक्ति , असुरमाया वा एषासीत् , तां देवा एतेन यजुषावृञ्जता,ऽऽसुरी माया स्वधया कृतासीति, तन्मायां एवैतेन यजमानो भ्रातृव्यस्य वृङ्क्ते, द्वाभ्यां प्रवृणक्ति, द्विपाद्यजमानः प्रतिष्ठित्यै, प्रवृञ्ज्याद् भूतिकामस्य, भविष्यद्वा इदं उपजीवामो , भविष्यदेवोपैति, श्वःश्वः श्रेयान् भवति, जातं अवदध्याद् गतश्री, र्जातो वा एष यो गतश्री , र्जातेनैवैनं जनयति, भ्रष्ट्रादाहरेद् यं कामयेतान्नादः स्यादिति ,
एष वा अग्नीनामन्नादो , अन्नकरणं भ्रष्ट्रं, अन्नाद्यमस्मा अवरुन्द्धे, प्रदावादाहरेद् यं कामयेत प्रसेनेनास्य राष्ट्रं जायुकं स्यादिति, प्रसेनेनास्य राष्ट्रं जायुकं भवति, यतः कुतश्चाहृत्यावदध्याद् यं कामयेत , अस्य पाप्मा भ्रातृव्यो द्वितीयो जायेतेति , एतद्वै यजमानस्यायतनं , स्वे वावास्मा एतदायतने पाप्मानं भ्रातृव्यं द्वितीयं जनयति, द्र्वन्नः सर्पिरासुतिरिति, क्रुमुकं घृतान्वक्तमादधाति , एषा वा अग्नेः प्रिया तनूर्यत् क्रुमुक, स्तेजो घृतं , प्रिययैवैनं तन्वा तेजसा च समर्धयति, परस्या अधि संवता, इत्यौदुम्बरीम् , देवा यत्रोर्जं व्यभजन्त तत उदुम्बरा उदतिष्ठत् , यदौदुम्बरी , ऊर्जं एवावरुन्द्धे, परमस्याः परावता, इति वैकङ्कतीम्, अग्नेर्वै सृष्टस्य भा अपाक्रामत् , तद्विकङ्कतं प्राविशत् , यद्वैकङ्कती, भा एवावरुन्द्धे, यदग्ने यानि कानि चे, ति शमीमयीम् शान्त्यै , अग्नये वै न किंचनापरशुवृक्णमस्वदन्त, तस्मै वा एतया सङ्गः प्रायोगिः  सर्वमस्वदयत् , यदग्ने यानि कानि चेति, तदग्नय एवैतया सर्वं स्वदयति, सर्वमस्मै स्वदितं भवति, रात्रीँ रात्रीमप्रयावं भरन्ता इति , आशिषं एवाशास्ते, नाभा पृथिव्याः समिधानो अग्निमिति, पृतनाजितं एवैनं अकर् , अग्निं वै सृष्टं रक्षांस्यजिघांसन् , तानि वा एताभिरेवापाहत, याः सेना अभीत्वरीरिति, तदग्नेरेवैताभी रक्षांस्यपहन्ति , एता एव समिधा आदध्याद्यत्र रक्षोभ्यो बिभीयात् , रक्षसामपहत्यै , अथो ग्राहुका ह तां समां स्तेनान् भवन्ति, तैल्वकीमभिचरन्नादध्यात् , एष वै वनस्पतीनां वज्र, स्ताजग्घ प्रमीयते, यं द्विष्यात् तं तर्हि मनसा ध्यायेत् , मनो वा आशी , र्यो वाच आहुतिमेवैनं भूतं अग्नयेऽपिदधाति, यो अस्मभ्यमरातीयाद्यश्च नो द्वेषते जना इति, तस्मादग्निचितोऽश्लीलं न कीर्तयितव्यं , नो अग्निविदः, संशितं मे ब्रह्म संशितं वीर्यं बलं इति, ब्रह्मणा वा एतत् क्षत्रं संश्यति, क्षत्रेण ब्रह्मा,ऽथो ब्रह्म चैव क्षत्रं च सयुजा अकर्, एतद्वा एषाभ्यनूक्ता ॥ ब्रह्म क्षत्रं सयुजा न व्यथेते इति, ब्रह्माह क्षत्रं जिन्वति क्षत्रियस्य ।
क्षत्रं ब्रह्म जिन्वति ब्राह्मणस्य यत् समीची कृणुतो वीर्याणि ॥

3.1.10 अनुवाकः10  
अग्निभ्यः ॥ इति कामायालभ्यन्ते, यत्कामो भवति सं हास्मै स कामो नमति , आप्रीणन्ति, यज्ञियान् एवैनान् मेध्यान् कुर्वन्ति, पर्यग्निकृतान् उत्सृजन्ति 
अयातयामत्वाय , एकेन संस्थापयन्ति यज्ञस्य संतत्या अविच्छेदाय, पुष्करा भवन्ति सेन्द्रियत्वाय, त्रिष्टुभो याज्यानुवाक्या भवन्ति इन्द्रियस्यावरुद्ध्यै , अथैषोऽग्नये वैश्वानराय द्वादशकपालः, संवत्सरो वा अग्निर्वैश्वानर , एषा वा अग्नेः प्रिया तनूर्यद्वैश्वानरः, प्रिययैवैनं तन्वा समर्धयति , अथो अयातयामत्वायैव , अयातयामा हि वैश्वानरः, श्वेतं वायवे नियुत्वता आलभेत तेजस्कामो , वायुर्वा अग्नेस्तेज, स्तस्माद्वायुमग्निरन्वेति, यद्वायवे , अग्नेः सतेजस्त्वाय, यद्वायव एकधा स्यादुन्मादुको यजमानः स्यात् , यन् नियुत्वते द्वितीयत्वाय , अथो धृत्या अनुन्मादाय, सर्वेषां वा एष पशूनां रूपाणि प्रति, यद्वायव एकधा स्यादुन्मादुको यजमानः स्यात् , यदेष प्राजापत्यो द्वादशकपालो द्वितीयत्वाय , अथो धृत्या अनुन्मादाय , अथैष आग्नावैष्णव एकादशकपालो , अग्निर्वै सर्वा देवता , विष्णुर्यज्ञो , देवताश्चैव यज्ञं चालब्ध , अथैष आदित्यो घृते चरु , रादित्या वा इत उत्तमाः स्वर्गं लोकमायन् , तेभ्य एव प्रोच्य स्वर्गं लोकं एति , आदित्या वा अस्मिंल्लोक ऋद्धा , आदित्या अमुष्मिन् , पुरोडाशेन वै देवा अस्मिंल्लोक आर्ध्नुवन् , चरुणामुष्मिन् , अस्मिन्न् एव लोके पुरोडाशेन ऋध्नोति, चरुणामुष्मिन् , अथैषोऽग्नये वैश्वानराय द्वादशकपालो , देवायतनं वा अग्निर्वैश्वानरो , देवायतन एव प्रतिष्ठाप्याग्निं बिभर्ति , अथो कामो वै वैश्वानरो, यत्कामो भवति सं हास्मै स कामो नमति ॥
इत्य् उपरिकाण्डे जुहूमग्रीयः प्रथमः प्रपाठकः ॥
3.2.1 अनुवाकः1  
दृशानो रुक्म उरुया विभातीति रुक्मं प्रतिमुञ्चते , अमृतं वै हिरण्यम् , मृत्योरेतद् रूपं यदग्नि, र्यत्पाशो अमृतेनैव मृत्युमन्तर्धत्ते , अथैते निर्बाधा, देवाश्च वा असुराश्चास्पर्धन्त, ते देवा एतान् निर्बाधानपश्यन् , तैरसुरान् एभ्यो लोकेभ्यो निरबाधन्त, तन् निर्बाधानां निर्बाधत्वं , तदेतैरेव निर्बाधैर्यजमानो भ्रातृव्यं एभ्यो लोकेभ्यो निर्बाधते , एकविंशतिनिर्बाधो भवति प्रतिष्ठित्यै , उपरिष्टान् निर्बाधं बिभर्ति , अधस्तान् निर्बाधं सादयति भ्रातृव्यस्य विनुत्त्यै, नक्तोषासा समनसा विरूपा इति , अहोरात्राभ्यां एवाग्निमाधत्ते, धापयेते शिशुमेकं समीची,  इति एतं ह्येते धापयेते शिशुमेकं समीची, द्यावाक्षामा रुक्मो अन्तर्विभातीति , एष ह्येतयो रुक्मोऽन्तर्विभाति, देवा अग्निं धारयन् द्रविणोदा इति, प्राणा वै देवा द्रविणोदाः, प्राणैरेवाग्निम् उद्यच्छते, विश्वा रूपाणि प्रतिमुञ्चते कविरिति, विश्वा हि रूपाण्यग्निः, प्रासावीद् भद्रं द्विपदे चतुष्पदा, इत्याह प्रसूत्या एव, वि नाकमक्शत्सविता वरेण्या इति, सवितॄप्रसूत एवाग्निं बिभर्ति , अनु प्रयाणं उषसो विराजतीति, तस्मादुषसो व्युष्टिमन्व् अग्निराधीयते, सुपर्णोऽसि गरुत्मान् , त्रिवृत्ते शिरो, गायत्रं चक्षुरिति , अग्नेर्वा एषा संभृति , रग्निमेतत् संभरति, तस्मात् संभरति, तस्मात्सर्वैरङ्गैः पशुर्जायते, पशुर्ह्यग्नि, र्दिवं गच्छ स्वः पते, त्याह स्वर्गस्य लोकस्य समष्ट्यै , अथैते क्रमा , देवाश्च वा असुराश्चास्पर्धन्त, ते देवा एतान् क्रमानपश्यन् , तैरसुरान् एभ्यो लोकेभ्यः प्राणुदन्त, ताननपजय्यमजयन् , तदेतैरेव क्रमैर्यजमानो भ्रातृव्यं एभ्यो लोकेभ्यः प्रणुदते , अनपजय्यं ह जयति, षडुद्यावं शिक्यं भवति, षड् वा ऋतव , ऋतुभिरेवाग्निं परिगृह्णाति , उपरिनाभि बिभर्ति , उपरिनाभि ह्यात्मनः सदेवं , सदेव एव देवता आत्मन् बिभर्ति, यदधोनाभि बिभृयाद् योनिं निर्दहेत् , अथोऽवधैनं घातुकं स्यात्, प्रक्रामति, तस्माद् ग्राम्याः पशवः प्रेरते , अथ यत् पुनरभ्यावर्तते तस्मात् पुनः समावर्तन्ते , ऊर्जा वा एष पशुभिरुत्क्रामन्त् सहोत्क्रामति, पुनर् ऊर्जा निवर्तस्वेति, तद् ऊर्जं एव पशून् पुनरवरुन्द्धे, पुनर्वतीर्भवन्ति समृद्ध्यै, चतसृभिरभ्यावर्तते, चतुष्पादो वै पशवः, पशून् एवावरुन्द्धे , इत्थं पर्यावर्तते , एवं हि यज्ञः पर्यावर्तते , अथो अमुष्य वा एतदादित्यस्यावृतमनु पर्यावर्तते , आ त्वाहार्षमन्तरभूरिति अन्तर् ह्येष एतर्हि , उदुत्तमं वरुण पाशमस्मदिति, वरुणपाशमेवोन्मुञ्चते , आत्मनोऽहिंसायै ,
अग्ने  बृहन्नुषसां ऊर्ध्वो अस्थादिति,  ज्योतिषैवैनं समर्धयति, हंसः शुचिषद्वसुरन्तरिक्षसदिति सादयति, सप्त एवैनं होत्रासु प्रतिष्ठापयति , अथो सप्त वा एतेन साप्तानि अग्नेर् ऋध्नोति , आ सप्तमात् पुरुषादन्नादो भवति, रेतो वा अग्नि , अन्तरिक्षं वै रेतोऽनुषिच्यते, यदधो निदध्यादधृताः पशूनां गर्भाः प्रपादुकाः स्यु , रथ यदुपरि सादयति अन्तरिक्षसदं एवैनं अकर् गर्भाणां धृत्यै, सूयते वा एषोऽग्नीनां यश्चीयते, तस्मादेष आसन्दीसत् , सीद त्वं मातुरस्या उपस्था इति , इयं वा अग्नेर् योनिः, स्व एवैनं योनौ संवेशयति, तिसृभिरुपतिष्ठते, त्रिवृद्ध्यग्निः ॥

3.2.2 अनुवाकः2  
अथैतद्वात्सप्रम् , एतेन वै वत्सप्रीर्भालन्दनोऽग्नेः प्रियं धामाराध्नोत् , तदग्नेरेवैतेन प्रियं धाम राध्नोति , आगामुकं एनं प्रियं भवति, वत्सप्रियं वै भालन्दनं ऋषयोऽध्यवदन् , स्तेना इति, स एतत् सूक्तमपश्यत् , तेनाधिवादमपाजयत् , तेनापचितिम् अगच्छत् , तदधिवादं एवैतेनापजयति , अपचितिमेव गच्छति,
द्वादशभिरुपतिष्ठते, द्वादश मासाः संवत्सरः, संवत्सरमेवाप्त्वावरुन्द्धे, त्रिष्टुभो भवन्ति , इन्द्रियस्यावरुद्ध्यै , अन्येद्युः प्रक्रामयत्यन्येद्युरुपतिष्ठते, 
योगक्षेमं वा एतत् प्रजानां दाधार, तस्माद्यायावरा अन्याः प्रजाः,  क्षेम्या अन्या , अथ यत् प्रक्रम्योपतिष्ठते तस्माद्यायावरः क्षेम्यमभिप्रयाति, तस्माद्यायावरस्य क्षेम्योऽन्नं बभूव, यदहश्चेष्यमाणः स्यात्तदहरुभयं समस्येत् , प्र च क्रामेदुप च तिष्ठेत, योगक्षेमं वा एतदन्नाद्यं यजमानो भ्रातृव्यस्य वृङ्क्ते , उदु त्वा विश्वे देवा इति, विश्वे हीदं देवाः स्मो यन्मनुष्या , अग्ने भरन्त चित्तिभिरिति, यस्मा एव चित्तायाग्निराधीयते तेनैनं चित्तेन समर्धयति, प्रेदग्ने ज्योतिष्मान् याहीति, ज्योतिषैवैनं समर्धयित्वा प्रवापयति , अक्रन्ददग्निः स्तनयन्निव द्यौरित्यनुब्रूयाद्यद्ध्यक्ष उत्क्ष्वेदेदीश्वरो वा एष उत्क्ष्वेदन् यजमानस्य प्रजां पशून् निक्ष्वद, स्तत् क्रदितं एवास्याकरथो शमयित्वैवाशिषं आशास्ते, समिधाग्निं दुवस्यतेति गायत्र्या ब्राह्मणस्यादध्यात् , गायत्रो हि ब्राह्मणः त्रिष्टुभा राजन्यस्य, त्रैष्टुभो हि राजन्यो , द्वाभ्यां गायत्रीभ्यां वैश्यस्य, ये हि द्वे गायत्र्यौ सा जगती , अथो ब्रह्मणे वा एतद्विशमन्नं करोति, यदि भस्म प्रतिपूर्येताप्सु प्रवेशयेत् , आपो वा अग्नेर् योनिः, स्व एवैनद् योनौ दधाति, पुरीषं कुर्यात् पशुकामस्य, पशवो वै पुरीषं , पशुमान् भवति , इष्टका वा संयुयात्, तेनास्य सर्वा आग्नेयीरिष्टका भवन्ति , ऊर्जा वा एष पशुभिरुत्सीदन्त्सहोत्सीदति, पुनर् ऊर्जा निवर्तस्वेति, तद् ऊर्जं एव पशून् पुनरवरुन्द्धे, बोधा मे अस्य वचसो यविष्ठे, ति बोधद्वतीभ्यां उपतिष्ठते, तस्मात् प्रजाः सुप्त्वा पुनः प्रबुध्यन्ते, द्वाभ्यां उपतिष्ठते, द्विपाद्यजमानः
प्रतिष्ठित्यै ॥

3.2.3 अनुवाकः3  
अपेत वीत वि च सर्पताता, इत्याह, यमदेवत्यो वा अयं लोको, यमोऽमुष्य लोकस्याधिपत्यमानश, यद्यमाद्देवयजनं अनिर्याच्याग्निं चिन्वीतायमदेवत्योऽस्याग्निः स्यादस्वर्ग्यो , यदाह , अदादिदं यमोऽवसानं पृथिव्या अक्रन्निमं पितरो लोकमस्मा इति, यमाद्वा एतेनास्या देवयजनं निरयाचिष्ट, स्मृते देवयजनेऽग्निं चिनुते, यमदेवत्योऽस्याग्निर्भवति स्वर्गे , उद्घ्नन्ति, यदेवास्या अयज्ञियममेध्यं तदुद्घ्नन्ति, व्याममात्रम् उद्घ्नन्ति , एतावद्वै पुरुषे वीर्यम् , वीर्यसम्मिते चीयते , अथो एतावान् वै पुरुषे महिमा महिम्नोऽवरुद्ध्यै , अवोक्षति, यदेवास्या उद्घ्नन्तः क्रूरम् अक्रंस्तदक्रूरं अक, स्तच् शमयति , अथो आपो वा अग्नेर् योनिः, स्व एव योनौ चीयते , अग्नेर्भस्मास्यग्नेः पुरीषमसी, ति सिकता निवपति , अग्नेर्वा एतद् वैश्वानरस्य भस्म यत् सिकता, स्व एव भस्मंश्चीयते, योनिर्वै सिकता, रेता ऊषा , यत् सिकता न्युप्योषान् निवपति योनौ वा एतद् रेतो दधाति, तस्माद् योनौ रेतो हितं , तस्माद् योने रेतः प्रजायते, प्रजापतिः प्रजा असृजत, ता वा ऊषेभ्य एव योनेरसृजत, प्रजननं वा ऊषाः, प्रजनने वा एतदग्निश्चीयते , इमे वै सहास्ताम् , ते वियती अब्रूता, मस्तु नौ प्रियं धाम सहेति , आपो वा अस्या यज्ञिया मेध्या, स्ता अमू , रूषा अमुष्या यज्ञिया मेध्या, स्त इमे, यदापश्चोषाश्च भवन्ति
यदेवैनयोर्यज्ञियं मेध्यं तदवरुन्द्धे , अथो अनयोरेवैनं प्रिये धामन् निधत्ते, संज्ञानं वा ऊषा , उभये वा एतान् पशवोऽभिसंजानते, ये ग्राम्याः पशवो ये चारण्या , उभये हैनं पशवोऽभिसंजानते, चतस्रः प्राचीः सादयति, चत्वारि वै छन्दांसि, छन्दोभिर्वै देवाः स्वर्गं लोकमायन् , ते दिशा आक्रमन्त, ता अव्लीयन्त, ता एताभिरदृंहन् , यदेता उपधीयन्ते दिशां धृत्यै , पशवो वा इष्टका , गार्हपत्यं वै पशवोऽनूपतिष्ठन्ते, द्वे समीची पुरस्तादुपदधाति , द्वे समीची पश्चात् , उभयत एवास्मै समीचः पशून् उपदधाति पशूनां परिगृहीत्यै , अष्टोपदधाति , अष्टाक्षरा गायत्री, गायत्रोऽग्नि, र्यावान् एवाग्निस्तं चिनुते , एकविंशतिः कार्या प्रतिष्ठित्यै, प्रतिष्ठा ह्येकविंशो , अथो एकविंशतिविधो हि गार्हपत्य, स्त्रिचितिकः कार्य, स्त्रयो वा इमे लोका, इमान् एव लोकानाप्नोति, पञ्चचितिकः कार्यः, पाङ्क्तो  यज्ञो , यावान् एव यज्ञस्तमालब्ध, चतुर्भिः संनिवपति, चत्वारि वै छन्दांसि, छन्दोभिरेव संनिवपति , अथो ब्रह्म वै छन्दांसि, ब्रह्मणैव संनिवपति, क्षत्रं वा एषोऽग्नीनां यश्चीयते, क्षत्रं य उख्यो , ब्रह्म यजु , र्यद्यजुषा संनिवपति ब्रह्मणा वा एतत् क्षत्रं संनयति, तस्माद् ब्रह्मणा क्षत्रं सं चैति वि च, द्वौ वा एतौ व्याघ्रौ सं पद्येते, ता ईश्वरा अशान्तौ यजमानं हिंसितो , र्यदाह, भवतं नः समनसौ समोकसौ सचेतसा अरेपसा इति, शमयत्येव, शान्त एव न्युप्यते यजमानस्याहिंसायै , ऋतुभिर्वै पृथिव्या वीर्यमुद्यतं , तद् ऋतुभिः पुनर्विमुच्यते, यदाह, प्रजापतिर् विश्वकर्मा विमुञ्चत्व् इति, प्रजापतिरेवैनां विश्वकर्मा विमुञ्चति ॥

3.2.4 अनुवाकः4  
अथैता नैर्ऋती, स्तिस्रस्तुषपक्वा भवन्ति , एतद्वै नैर्ऋतमन्नस्य यत् तुषाः, कृष्णा भवन्ति , एतद्धि निर्ऋत्या रूपं, एतां दिशँ हरन्ति , एषा हि निर्ऋत्या दिक्, ताः स्वकृता इरिणे पराचीर् निदधाति , एतद्वै निर्ऋतिगृहीतं पृथिव्या , निर्ऋतिगृहीत एव निर्ऋतिं निरवदयते, प्राणमेवास्य प्रथमया मुञ्चति , अपानं द्वितीयया, व्यानं तृतीयया , अथो त्र्यक्षरो वै पुरुषो, यावान् एव पुरुषस्तं निर्ऋत्याः पाप्मनो मुञ्चति, निर्ऋतिर्वै कर्मण उपद्रष्ट्रिका, तां वा एतत् स्वेन भागधेयेन शमयित्वाथ सवितृप्रसूतोऽग्निं चिनुते, यं ते देवी निर्ऋतिराबबन्धेति, जालं इष्टकास्व् अध्यस्यति
निर्ऋतिपाशमेवोन्मुञ्चते , आत्मनोऽहिंसायै ॥
यदस्य पारे रजसो महश्चित्रं ज्योतिर् अजातय । तन् नः पर्षदति द्विषोऽग्ने वैश्वानरः ॥ 
स्वाहेत्यपः परिषिञ्चन् पर्येति निर्ऋत्या अनन्ववायाय, भूत्यै नमा,  इत्युक्त्वावर्तते, भूतिरेव भूत्वावर्तते , आत्मनोऽहिंसायै , अनपेक्षमाणा आयन्ति निर्ऋत्या अनन्ववायाय, परोगोष्ठं मार्जयन्ते, परोगोष्ठमेव निर्ऋतिं निरवदयन्ते , इन्द्रियेण वा एष वीर्येण व्यृध्यते यो नैर्ऋतीरुपधत्ते, निवेशनः संगमनो वसूना, मित्य् ऐन्द्र्या गार्हपत्यं उपतिष्ठते , इन्द्रियेणैवात्मानं समर्धयति, त्रिष्टुभोपतिष्ठते , ओजो वै वीर्यं त्रिष्टुप् , ओजस्येव वीर्ये प्रतितिष्ठति, गार्हपत्यो ऽग्रे चीयते प्रतिष्ठित्यै, गार्हपत्ये वै देवाः प्रतिष्ठाय प्राञ्चः स्वर्गं लोकमभिजयन्त आयन् , यावान् पुरुष ऊर्ध्वबाहुस्तावता वेणुना विमिमीते , एतावद्वै पुरुषे वीर्यम् , वीर्येणैव विमिमीते , अथो एतावान् वै पुरुषे महिमा, महिम्नोऽवरुद्ध्यै, यो वै वनस्पतीनां फलग्रहितमः स एषां वीर्यवत्तमो, वेणुर्वै वनस्पतीनां फलग्रहितमः, स एषां वीर्यवत्तमो, अन्नं वै फलं, अन्नमर्को , अर्कोऽग्नि , रर्केण वा एतदन्नमर्कमग्निं विमिमीते, सप्त पुरुषान् प्रमिमीते, सप्तभ्य एव पुरुषेभ्यो लोकं विन्दति , आ सप्तमात् पुरुषादन्नादो भवति , अरत्निमात्रं पक्षयोरत्युपदधाति, पक्षं बृहद्धि वयः, षड्भिः कृषति, षाड् वा ऋतव , ऋतुभिरेव कृषति , इत्थमभ्यावर्तन्त, कृषति , एषा हि देवानामावृ, दथो अमुष्य वा एतदादित्यस्यावृतमनुपर्यावर्तन्ते, तिस्रस्तिस्रः सीताः संपादयति, त्रिवृद्ध्यग्नि ,
र्द्वादश सीता भवन्ति, द्वादश मासाः संवत्सरः, संवत्सरस्य वा एष विधामनुविधीयते , इयं वा अबिभेत् ,  अग्निर्मातिधक्ष्यतीति, यत् कृषति  अस्या वा एतद् द्विगुणं क्रियते , अनतिदाहाय , अथो पृथिव्या वा एतद् द्विगुणेनाग्नेर् वीर्यमुद्यच्छन्ते , एतां दिशमुत्सृजन्ति , एषा हि देवानां दिक् , अथो स्वर्गं एवैनां लोकमनूत्सृजन्ति ॥

3.2.5 अनुवाकः5  
कृष्टे वपति, कृष्टे ह्योषधयः क्षेपिष्ठं प्रतितिष्ठन्ति , अन्नस्यान्नस्य वपत्य् ओषधीनां ऋग्भि, र्ब्रह्म वा ऋक् , ब्रह्मणैवास्मा अन्नाद्यमवरुन्द्धे, 
चतुर्दशभिर्वपति, द्वादश मासाः संवत्सरो , अथ य एते चतुर्दशे अहोरात्रे एवैते, तत् संवत्सरेण च वावास्मा एतदहोरात्राभ्यां चान्नाद्यमवरुन्द्धे , अन्नं वै फलं, अन्नमर्को , अर्कोऽग्नि , रर्केण वा एतदन्नमर्कमग्निं वपति, यस्यान्नस्य निवपति यत्तस्याश्नीयाद्यानि अवरुद्धानि तैर् व्यृध्येत , इध्मे तस्यापिकुर्यात् , अथो तन्मनसा ध्यायेत् , तेनैव तदवरुन्द्धे, यदि सर्वं न संविन्देद्यवान्मधूद्युतान्वपेत् , यद्यवा ग्राम्यं तेनान्नाद्यमवरुन्द्धे, यन्मध्व् आरण्यं तेन, तेनैव तदुभयम् अवरुन्द्धे , अथैते संभारा , दिग्भ्यो वा एतत् पृथिव्या ऊर्जं संभरति , ऊर्ज्यग्निश्चीयते, यां जनतां कामयेत, क्षोधुका स्यादिति , इषं ऊर्जमहमित आदीति, तस्या अर्धादाददीत, क्षोधुका ह सा जनता भवति, कामं कामदुघे धुक्ष्व , इत्यभिमृशति, तेनास्य सर्वा इष्टकाः कामदुघा भवन्ति , उत्तरवेदिं निवपति , उत्तरवेदिम् इत्येवास्याग्निश्चीयते , अथो यज्ञपुरुषोऽनन्तर्हित्यै , अग्निर्वा एष न्युप्यते यदुत्तरवेदि , र्यदुत्तरवेदिं न्युप्याग्निं चिनोति , अग्नौ वा एतदग्निश्चीयते , अग्ने तव श्रवो वया, इति सिकता निवपति , एता वै वैश्वानरीरिष्टका अपरिमिता , एतदग्नेरपरिमितं चीयते , अग्नेर्वा एतद् वैश्वानरस्य सूक्तं, एषा वा अग्नेः प्रिया तनूर्यद्वैश्वानरः, प्रियायां वा एतत् तन्वामग्निश्चीयते, सतनूरर्को निधीयते, लोमशं वा एतच् छन्दः पशव्यं ऊनातिरिक्तं प्रजननाय , अशीत्यक्षरं, एतेन वै देवाः स्वर्गं लोकमायन् , तदस्याशीत्यक्षरत्वं , समुद्रं वा एतच् छन्दो , योनिः समुद्रः, सोमो रेतोधा ,
यत्सौमीभ्यां व्यूहति योनौ वा एतद् रेतो दधाति, तस्माद् योनौ रेतो हितं, आप्यानवती भवत, स्तस्माद् योनौ रेता आप्यायते, छन्दोभिर्वा अग्निरुत्तरवेदिमभिप्रह्रियते, या अग्नौ प्रह्रियमाणेऽन्वाहुस्तां तर्हि मनसा ध्यायेत् , छन्दोभिरेवैनं उत्तरवेदिमभिप्रहरति, मनसान्वाह , अनिरुक्तं इव ह्येतदव्यावृत्तं , व्यावृतं पाप्मना भ्रातृव्येण गच्छति , अश्वं पुरस्तान् नयन्ति रक्षसामपहत्यै , आक्रमयन्ति, य एवैनेन भ्रातृव्यः सदृङ् तं वज्रेणावबाधन्ते, प्राञ्चं प्रक्रमयन्ति, य एवैनं भ्रातृव्योऽति तं वज्रेण प्रणुदते, प्रत्यञ्चमभ्यावर्तयन्ति, य एवैनं भ्रातृव्योऽनु तं वज्रेण प्रतिनुदते, तद् भ्रातृव्यस्य वा एष विनोदः, कृष्णो वै भूत्वाग्निरश्वं प्राविशत् , स एतदगच्छद्यत्र मृगशफो , यदश्वमाक्रमयन्ति, यदेवात्राग्नेर् न्यक्तं तस्यावरुद्ध्यै ॥

3.2.6 अनुवाकः6  
तपो योनिरसीति, पुष्करपर्णमुपदधाति, योनिर्वा एषोऽग्नेर्यत् पुष्करपर्णम् , नाभिर्वधकः, सयोनिरेव सनाभिश्चीयते , इयं वा अबिभेत् , अग्निर्मातिधक्ष्यतीति, 
यत् पुष्करपर्णमुपदधाति अस्या अनतिदाहाय, अधस्तान्नाभि सादयति ओषधीनां प्रतिष्ठित्यै , अथो येऽप्स्वग्नयस्तान् एवावरुन्द्धे, प्रजापतिः प्रजा असृजत, याः पुरा ब्रह्मणोऽसृजत ताभिर्नाराध्नोत् , अथ या ब्रह्ममुखा असृजत ताभिरराध्नोत् , यद् ब्रह्म, जज्ञानं प्रथमं पुरस्ता, दिति रुक्मं उपदधाति , ऋद्ध्यै , ऋध्नोत्येव , अथो मिथुनत्वाय, न पृथिव्यामग्निश्चेतव्यो नान्तरिक्षे न दिवी, त्याहु , अमृतं वै हिरण्यम्, अमृते वा एतदग्निश्चीयते, श्मशानचितो वा एते चीयन्ते, चित्यां चित्यां हिरण्यशकलम् उपास्यति, तेन वा एषोऽश्मशानचित्, तेन स्वर्गो , अथैष पुरुषो हिरण्ययो , यजमानलोकं एवैष दाधार , एष ह त्वेव यजमानोऽग्निनामुष्मिंल्लोके सम्यङ् यस्यैष उपधीयते , अथो मध्ये ज्योतिरेव चीयते, द्रप्सश्चस्कन्द पृथिवीमनु द्यां इत्यभिमृशति, होत्रास्व् एवैनं प्रतिष्ठापयति , अथैतानि सर्पनामानि, मृत्युर्वै सर्पनामानि, यदुपदध्यात् प्रमायुकः स्यात् , तस्मादनुदिशति, सोमे वा एका त्विषि , र्व्याघ्र एका, सर्प एका, ता एवावरुन्द्धे, वामदेवस्य राक्षोघ्नेन व्याघारयति , एतेन वै वामदेवः कुसिताय्याः शिरा आदीपयत् , रक्षसामपहत्यै, पञ्चभिर् व्याघारयति, पाङ्क्तो यज्ञो , यावान् एव यज्ञस्तमालब्ध , अथो यावान् एव यज्ञस्तस्माद्रक्षांस्यपहन्ति , अथैते स्रुचौ, कार्ष्मर्यमयीं दक्षिणतः सादयति रक्षसामपहत्यै, दक्षिणतो वै देवानां यज्ञं रक्षांस्यजिघांसन् , तानि कार्ष्मर्येणैवापाघ्नत, यत् कार्ष्मर्यमयीं दक्षिणतः सादयति रक्षसामपहत्यै, घृतस्य पूर्णा भवति , एषा वा अग्नेः प्रिया तनूर्यद् घृतं , प्रिययैवैनं तन्वा समर्धयति, गायत्र्या सादयति, तेजो वै गायत्री ब्रह्मवर्चसं , तेज एव ब्रह्मवर्चसं अवरुन्द्धे , औदुम्बरीमुत्तरतः सादयति दध्नः पूर्णां, ऊर्ग् वा उदुम्बरो , अन्नं दधि , ऊर्ज्येवास्यान्नं दधाति, त्रिष्टुभा सादयति , ओजो वै वीर्यं त्रिष्टुप् , ओज एव वीर्यमवरुन्द्धे, पूर्णे सादयति , अक्षिते यजमानलोकमुपतिष्ठेते, मूर्धन्वतीभ्यां सादयति, मूर्धन्योऽसानीति, विराज्यग्निश्चेतव्या, इत्याहुः, स्रुचौ वै विराजौ, यत् स्रुचा उपदधाति विराजि वा एतदग्निश्चीयते , अथैषा स्वयमातृण्णा , इयं वै प्रथमा स्वयमातृण्णा , अन्तरिक्षं द्वितीया , असौ तृतीया , इमान् एव लोकानुपधत्ते , अश्वमुपघ्राय्य सादयति, प्रजापतिचित एवास्य भवति , अथो प्राणानामुत्सृष्ट्यै, भूरसीति प्राचीम् उदूहेद्यद्येनं भ्रातृव्योऽतीव स्यात् , भूमिरसीति प्रतीचीं यद्यनु , अदितिरसि भूमिरसीति तिरश्चीं यदि सदृङ् , इयं वा अदिति , रनया वा एतद्यजमानो भ्रातृव्यं प्रभूतं प्रणुदते , अनया प्रतिनुदते , अनया विनुदते, तद् भ्रातृव्यस्य वा एष विनोदः, काण्डात्काण्डात् प्ररोहन्ती, ति दूर्वेष्टकाम् उपदधाति , ओषधीनां प्रतिष्ठित्यै, काण्डात्काण्डाद्ध्येषा प्रतितिष्ठतीति, पशवो वा इष्टका , न वै पशवा आयवसे रमन्ते, यद् दूर्वेष्टकाम् उपदधाति , आयतनमिव वा एतत् क्रियते, पशूनां यत्यै , अथैषा वामभृद् द्विर्यजु , र्यजमानलोकमन्येन दाधार , भ्रातृव्यलोकमन्येन वृङ्क्ते , एतया वै देवा असुराणां वामं पशूनवृञ्जत, तद्वामभृतो वामभृत्त्वम् , छन्दांसि वै देवानां वामं पशव , श्छन्दांस्येवैतया वामं पशून् यजमानो भ्रातृव्यस्य वृङ्क्ते , अथैते रेतःसिचौ , इयं विराट् , असौ स्वराट् , असा एव रेतः सिञ्चति , इयं प्रजनयति , अग्निरत्यन्नादो भवति यस्यैते उपधीयेते, यदि पुत्री चिन्वीत प्रथमायां चित्यामन्यामुपदध्यात् , उत्तमायामन्याम् , रेतसः सिक्तस्य परिगृहीत्यै, यद्यपुत्रः प्रथमायां चित्यामुभे उपधेये, सम्यञ्चौ हि भूत्वा रेतः सिञ्चतः ॥

3.2.7 अनुवाकः7  
अथैता विश्वज्योतिषं , एषु वा एतल्  लोकेषु ज्योतिष्मन्तमग्निं निधत्ते , अथो प्राणानां विधृत्यै , अथैषा त्र्यालिखिता , इमे वै लोकास्त्र्यालिखिता , इमान् एव लोकानुपाधत्ते , उभये वा एताम् उपादधत देवाश्च वा असुराश्च , उपरिष्टाल्लक्ष्माणं देवा उपादधत , अधस्ताल्लक्ष्माणमसुरा, स्ततो देवा अभवन् , परासुरा , उपरिष्टाल्लक्ष्माणं उपदधीत भ्रातृव्यवान्यो वास्य प्रियः स्यात् , तस्य भवत्यात्मना, परास्य भ्रातृव्यो भवति , एष वा असपत्नेष्टका , असपत्नो भवति य एताम् उपधत्ते , अथो देवलक्ष्मं वा एषा, देवलक्ष्ममेवोपधत्ते, या सोषाया अधि मृदुच् शिष्यते तस्या एतां कुर्यात् , तेनास्य सर्वा आग्नेयीरिष्टका भवन्ति , अथैष कूर्मः, श्मशानचितो वा एते चीयन्ते, जीवः कूर्म उपधेय, स्तेन वा एषोऽश्मशानचित् , तेनोत्पाती, पशूनां वा एष मेध , एतं वै मेधं पश्यन्त एनं पशवोऽमुष्मिंल्लोक उपतिष्ठन्ते, प्रत्यञ्चं सादयति, प्रत्यञ्चो हि पशवो मेधमुपतिष्ठन्ते , द्यावापृथिवीयया सादयति, द्यावापृथिवी हि पशवोऽनूपतिष्ठन्ते, पशुभिरेवैनं सम्यञ्चं दधाति, विष्णोर्नाभ्यां अग्निश्चेतव्या, इत्याहुः, प्रादेशमात्रमुलूखलं कार्यम् , एतावान् वै विष्णु , र्विष्णोर्वा एतन्नाभ्यां अग्निश्चीयते , ऊर्ज्यग्निश्चेतव्या इत्याहु , रूर्ग् वा उदुम्बरो , यदौदुम्बरं उलूखलं भवति , ऊर्जि वा एतदग्निश्चीयते, वैष्णव्या सादयति, वैष्णवं ह्य् उलूखलं , स्वयैव देवतया , अथैषोषा, पृथिव्या वा एतदोजो वीर्यं संभ्रियते , ओजो वा एतद्वीर्यं मध्यतोऽग्नेर् धीयते , अथो मध्ये ज्योतिरेव चीयते, यद् रिक्तामवेक्षेत क्षोधुको यजमानः स्यात् , अथ यत् पूर्णामवेक्षते तथा हाक्षोधुको भवति, सिकताभिः पूरयितव्या , अग्नेर्वा एतद् वैश्वानरस्य भस्म यत् सिकताः, स्वेनैवैनां भस्मना प्रीणाति, दध्नः पूरयितव्यो , ऊर्ग् वै दधि , ऊर्जं एवावरुन्द्धे, घृतस्य पूरयितव्या , एषा वा अग्नेः प्रिया तनूर्यद् घृतं , प्रिययैवैनं तन्वा समर्धयति, मधोः पूरयितव्या , आ हास्य प्रजायां मधव्यो जायते व्यृध्यै, न्द्रियाणि वै पशुशीर्षाण्ययज्ञियानि अमेध्यानि, यच् छिद्रेषु हिरण्यशकलानि अप्यस्यति ,
इन्द्रियेणैवैनानि वीर्येण समर्धयति, मेध्यानि एनानि यज्ञियानि करोति , अर्धं वै पुरुषः सहस्रस्य, यच्छन्त्यर्धम् इतरे पशव, स्तस्मादेतन्मध्यत उपदधाति ,
अभिता इतराणि, पशोः सवीर्यत्वाय , अथो सायतनत्वाय, यं कामयेत पशुमान्त् स्यादिति तस्य समीचीनानि पशुशीर्षाण्य् उपदध्यात् , समीच एवास्मै पशून् उपदधाति, पशुमान् भवत्य् , अथ यं कामयेत , अपशुः स्यादिति तस्य विषूचीनानि पशुशीर्षाण्य् उपदध्यात् , विषूच एवास्मै पशून् उपदधाति , अपशुर्भवति ,
एता वै साहस्रीरिष्टकाः पश्विष्टका, स्ताः सोमदक्षः कौश्रेयो विदांचकार, ताः श्यापर्णायोपदधौ, स सहस्रं पशून् प्राप, प्र सहस्रं पशूनाप्नोति यस्यैता उपधीयन्ते, 
यविष्ठो वै नामैषोऽग्नि, स्तस्माच् चिन्वतान्तरा न व्येतवै, यद्वीयात् प्राणानस्य युवेत , उत्सर्गैरुपतिष्ठते , आरण्यान् एव पशूञ् शुचमनूत्सृजति ॥

3.2.8 अनुवाकः8  
पुरुषशीर्षमुपदधाति , एष हि पशूनां वीर्यवत्तमो, वीर्यमस्मिन् दधाति , एकमुपदधाति , एकधास्मिन् वीर्यं दधाति, सौर्या पुरुषशीर्षमभिजुहोति स्वर्गस्य लोकस्य समष्ट्यै, सौरी वा एषा सती मैत्रावरुणी , अहर्वै मित्रो , रात्रिर्वरुणो , अहोरात्रयोरेव प्रतितिष्ठति , अर्धऋचाभ्यां जुहोति , इयं वा अर्धऋचो , असा अर्धऋचो , अनयोरेव प्रतितिष्ठति , अथ यदेकय ऋचा द्विर्जुहोति तस्मादेकः सन् पुरुषो द्विपात् , यद्वा एतत् किंचाकर् योनिं वा एतद्व्यक, र्यदेता अपस्याः सादयति तस्मिन्न् एव योनौ रेतो दधाति , इयं वा अबिभेत् , अग्निर्मातिधक्ष्यतीति, सैता इष्टका अपश्यत् , अथो आहुः, प्रजापतिरपश्यदिति, ता उपाधत्ते, यदेता उपधीयन्ते , अस्या अनतिदाहाय, यदिदन्नं इति होवाचेयं, य एता उपदधाता इति , अन्नादो भवति यस्यैता उपधीयन्ते, तस्माद् रेतसः सिक्तादेष पशुः संभवति यदेताश्छन्दस्याः, पशवो वै छन्दांसि, यद् दक्षिणत उपदध्यादभीपतः प्रजा वरुणो गृह्णीयात् , अथ यदुत्तरत उपदधाति , अपवाहत एव , अथैताः प्राणभृत, स्तस्मिन् पशौ संभूते प्राणं चक्षुः श्रोत्रं वाचं तानि दधाति , अक्ष्णया सादयति, पशुं वा एतदाक्रमयति, तस्मात् पशवोऽक्ष्णयाङ्गानि प्रहरन्तो यन्ति, दशभिर्दशभिर्वा अता इष्टकाभिर् ऋषय आर्ध्नुवन् , ता ऋद्धीर् ऋध्नोति यस्यैता उपधीयन्ते , अथैताः संयतो , रेतो वा एतत् सिच्यते यदग्निश्चीयते, यदेता उपधीयन्ते रेतसः सिक्तस्य संयत्यै, लोकं पृण छिद्रं पृणेति , एषा वा अछिद्रेष्टका, अछिद्रा वा एतया चितयश्चीयन्ते , इन्द्राग्नी त्वा बृहस्पतिरिति , ओजो वै वीर्यमिन्द्राग्नी, ओजसा वा एतद्वीर्येणाग्निश्चीयते, ता अस्य सूददोहसा,  इति परुषिपरुष्येव रसं दधाति, सोमं श्रीणन्ति पृश्नया इति , अन्नं वै पृश्न्य , न्नं एवावरुन्द्धे, जन्मन् देवानां विशा, इत्याह, प्रजात्या एव, त्रिष्वा रोचने दिव इति, सवनानि वै त्रीणि रोचनानि,
सवनचितं एवैनं अकर् अनुष्टुब् वा एषा, वाग् वा अनुष्टुप् , प्राणो वै वाक् , यदेषा सर्वा इष्टका अनुसंचरति तस्मात् प्राणः सर्वाण्यङ्गानि अनुसंचरति , आग्नेयी वा एषा वर्णेन स्वेन वा एतच् छन्दसाग्निश्चीयते , नाध्वर्युः सन्नार्त्तिम् आर्छति य एवं वेद ॥

3.2.9 अनुवाकः9  
उत्सन्नयज्ञो वा एष यदग्निश्चित्यः, को ह तद् वेद यदेतस्य क्रियते य, न्नाश्विनौ वै देवानां भिषजा अक्लृप्तस्य कल्पयितारौ, यदेता आश्विनीरुपधीयन्ते 
अक्लृप्तस्य क्लृप्त्यै, पञ्चोपदधाति, पाङ्क्तो यज्ञो , यावान् एव यज्ञस्तमालब्ध , अथो यावान् एव यज्ञस्तमचीक्लृपत् , अथैता आश्विनीर् ऋतव्या अनूपधीयन्ते, रेतसे वा एतत् सिक्ताय ऋतूनुपाधात् , तस्मात्सर्वेष्व् ऋतुषु रेतो हितं , तस्मात्सर्वान् ऋतून् रेतोऽनुप्रजायते , अथैता ऋतव्या वायव्या अनूपधीयन्ते, तस्मात्सर्वान् ऋतून् वायुरन्वावरीवर्ति , अथैता वायव्या अपस्या अनूपधीयन्ते, तस्मात् पशवो नानाव्रताः सन्तोऽप एवाभि सव्रता , श्चतस्रः पुरस्तादुपदधाति, चतुर्विधं हि शिरः, प्राणश्चक्षुः श्रोत्रं वाक् , मूर्धन्वतीभिः सादयति, मूर्धन्योऽसानीति, पञ्चपञ्चाभिता उपदधाति, पशोः सवीर्यत्वाय , अथो सायतनत्वाय, तस्मात् पशुः पश्चाद्वरीयाञ् श्रोणिमत्तर, स्तस्मादु प्राङ् संहाना , इन्द्राग्नी अव्यथमानां इष्टकां दृंहतं युवं इति , अन्तरिक्षं वा एषा चिति , रन्तरिक्षम् इमाः प्रजा , इन्द्राग्नी वै देवानां ओजोभृतौ , ओजो वीर्यमिन्द्राग्नी, ओजो वा एतद्वीर्यं मध्यतः प्रजानां धीयते , अथैता दिश्या , देवा वै स्वर्गं लोकमायन् , ते दिशा आक्रमन्त, ता अव्लीयन्त, ता एताभिरदृंहन्, यदेता उपधीयन्ते दिशां धृत्यै,पञ्चोपदधाति, पाङ्क्तो यज्ञो , यावान् एव यज्ञस्तमालब्ध, दशैताः पुरस्तात् सादयति, दशाक्षरा विराट् , विराट् खलु वै चक्षुर्ज्योतिश्छन्दसां , चक्षुर्वा एतज्ज्योतिः पुरस्तात् पशोर्दधाति, तस्मादिदं पुरस्ताच्चक्षु, रथो अन्नं वै विराट् , अन्नं वा एतन् मुखतो दधाति, मा छन्दः, प्रमा छन्दः, प्रतिमा छन्दा इति , इयं वै मा , अन्तरिक्षं प्रमा , असौ प्रतिमा , इमान् एव लोकानुपधत्ते , अथो देवछन्दसानि वा एतानि, देवछन्दसानि एवोपधत्ते, द्वादश द्वादशाभिता उपदधाति, तत् षट्त्रिंशत् , षट्त्रिंशदक्षरा बृहती, बृहती खलु वै छन्दसां स्वाराज्यमानशे, गच्छति स्वाराज्यं यस्यैता उपधीयन्ते, पशवो वै बृहती, पशवो मध्यमा चिति, स्तस्मादेतस्यां चित्यामेता उपधीयन्ते , आदित्यधामानो वा उत्तरे प्राणा , अङ्गिरोधामानोऽधरे, मूर्धासि राड् इति, य उत्तरे प्राणास्तान् एताभिर् दाधार, यन्त्री राड् इति, येऽधरे प्राणास्तान् एताभिर् दाधार, तदेषां वावैताः प्राणानां विधृत्यै, समावद्भाजः सादयति, समावद्भाजो हीमे प्राणाः, प्राणानां विधृत्यै, यं द्विष्यात्तस्याक्ष्णया सादयेत् , प्राणानस्य मोहयति, प्रमायुको भवति, मूर्धन्वतीभिः सादयति, मूर्धन्योऽसानीति ॥

3.2.10 अनुवाकः10  
त्रिवृद्वतीं पुरस्तात् सादयति, त्रिवृद्वै यज्ञमुखम् , मुखतो वा एतद्यज्ञमुखं दधाति, सप्तदशवतीं दक्षिणतो , अन्नं वै सप्तदशो , अन्नं वा एतद् दक्षिणतो दधाति, तस्माद् दक्षिणेन हस्तेनान्नमद्यते, तस्माद् दक्षिणोऽर्ध आत्मनो वीर्यवत्तर, स्तस्माद् दक्षिणमर्धं वयांस्यनुपर्यावर्तन्ते, पञ्चदशवतीमुत्तरत , ओजो वै पञ्चदश , ओजो वा एतदुत्तरतो दधाति , एकविंशवतीं पश्चात् प्रतिष्ठित्यै, त्रिवृद्वतीं पुरस्तात् सादयति, त्रिवृद्वै यज्ञमुखम् , मुखतो वा एतद्यज्ञमुखं दधाति, पञ्चदशवतीं दक्षिणतः सादयति, सप्तदशवतीमुत्तरतः, पक्षयोः सवीर्यत्वाय , अथो सायतनत्वाय, तस्मादुभाभ्यां हस्ताभ्यां अन्नमद्यते , अथो वज्रो वै पञ्चदशो , वज्रेण वा एतद्यजमानो भ्रातृव्यमुभभयतो निर्भजति , एकविंशवतीं पश्चात् प्रतिष्ठित्यै, प्रतिष्ठा ह्येकविंशो , अर्कस्य वा एष विधामनुविधीयते , अन्नमर्को , अन्नादो भवति यस्यैता उपधीयन्ते , अग्नेर्भागोऽसि दीक्षाया आधिपत्यं , ब्रह्म स्पृतं , त्रिवृत् स्तोमा इति, स्पृतो वै नामैता इष्टका , एताभिर्वै प्रजापतिर् यद्यदकामयत तत्तदस्पृणोत् , यद्यदेवैताभिर्यजमानः कामयते तत्तत् स्पृणोति , एकयास्तुवत, प्रजा अधीयन्तेति, सृष्टयो वै नामैता इष्टका , एताभिर्वै प्रजापतिर् यद्यदकामयत तत्तदसृजत, यद्यदेवैताभिर्यजमानः कामयते तत्तत् सृजते, अग्ने जातान् प्रणुदा नः सपत्नान् इति , पुरस्तात् सादयति, य एव जाताः सपत्नास्तान् एतया प्रणुदते,  प्रत्यजातान् जातवेदो नुदस्वेति पश्चात् , य एव जाताः सपत्नास्तान् एतया प्रतिनुदते, तद् भ्रातृव्यस्य वा एष विनोद , श्चतुश्चत्वारिंशी स्तोमो, वर्चो द्रविणं इति दक्षिणतः सादयति, षोडशी स्तोमा, ओजो द्रविणं इत्य् उत्तरत , श्चतुश्चत्वारिंशदक्षरा वै त्रिष्टुप् , वज्रस्त्रिष्टुप् , वज्रः षोडशी, सव्यापग्रहणो वै वज्रो दक्षिणाप्रहरणः, सव्यापग्रहणं वा एतद्वज्रं दक्षिणाप्रहरणं यजमानो भ्रातृव्याय प्रहरति, पुरीषवतीं मध्यतः सादयति, पुरीषं इव हीदं मध्यतः पशोः, पुरीषं मध्यमात्मनः, सात्मानं एवाग्निं चिनुते , अथैता विराजो , वाग् वै विराट्, पशवो वा एता इष्टकाः, पशुषु वा एतदुत्तमां वाचं दधाति, तस्मात् पशुमान् उत्तमां वाचं वदति ॥
इत्य् उपरिकाण्डे दृषानो नाम द्वितीयः प्रपाठकः ॥

स्तोमभागाः
3.3.1 अनुवाकः1  
अथैताः स्तोमभागा , एतां वै बृहस्पतिर् असुरेभ्योऽधि यज्ञस्य प्रतिष्ठां आहरत् , यदेता उपधीयन्ते यज्ञस्य प्रतिष्ठित्यै, यज्ञो वै देवानामपद्यत, तं देवाः स्तोमभागाभिः प्रत्युदस्तभ्नुवन् , यदेता उपधीयन्ते यज्ञस्योत्तब्ध्यै, प्रजापतिर्वा एतत् पृथिव्या अग्नेस्तेजः समभरत् , तदग्नेरेवैतत्तेजः संभ्रियते , अथैता नाकसदो , नाकं ह वा अस्मा अग्निं चिक्यानाय भवति, न वै तत्र किं चन जग्मुषे कं , तस्मान् नाकसदो , नाकसत्सु पञ्चचूडा अध्युपदधाति स्वर्गस्य लोकस्य समष्ट्यै , एष ह त्वेव यजमानः पत्नीभिरग्निनामुष्मिंल्लोके सम्यङ् यस्यैता उपधीयन्ते , अथो मध्ये ज्योतिरेव चीयते , एता वा अमुष्मिंल्लोके यजमानस्य पत्नी, स्तस्मादग्निचिता स्त्री नोपेत्या , ईर्ष्या हि सा, पश्चात् प्राचीमुत्तमामुपदधाति, पश्चाद् ध्येतं प्राची पत्नि अन्वास्ते , अथैताः क्लृप्तयः , प्रजापतिः प्रजा असृजत, ता एनं सृष्टा अत्यमन्यन्त, स प्रजापतिरेता इष्टका अपश्यत्, ता उपाधत्त, ततो वा अकल्पत, यदेता उपधीयन्ते प्रजानां क्लृप्त्यै , अथैता वृष्टिसनयो , वृष्टिर्वै देवेभ्योऽन्नाद्यमपाक्रामत् , तत इदं सर्वमशुष्यत् , ते देवाः प्रजापतिमेवोपाधावन् , स प्रजापतिरेता इष्टका अपश्यत्, ता उपाधत्त, तेभ्यो वृष्टिमन्नाद्यमवारुन्द्ध, यदेता उपधीयन्ते वृष्ट्या अन्नाद्यस्यावरुद्ध्यै , आवपनं वा उत्तमा चिति , रन्याअन्या इष्टका उपदधाति , अन्यानन्यान् एवास्मै पशून् प्रजनयति, प्राणो वै स्वयमातृण्णायु, र्वायव्या, समीची उपदधाति , आयुश्चैव प्राणं च सयुजा अकर्, अथो समीचीनाभ्यां ह्यायुषा च प्राणेन च भुञ्जते, प्राणो वै स्वयमातृण्णा, ताम् उत्तमामुपदधाति , उत्तमं ह्यायु , र्यदन्याम् उत्तरामुपदध्यात् प्राणमस्यापिदध्यात् , प्रमायुकः स्यात् , तस्मात्ताम् उत्तमामुपदधाति , उत्तमं ह्यायुः ॥

3.3.2 अनुवाकः2  
अथैषा छन्दश्चिति , श्छन्दांसि वै देवानां वामं पशवो , छन्दांस्येवैतया वामं पशून् यजमानोऽवरुन्द्धे , एतां वै यज्ञसेनश्चैत्र उपदधे, स आनर्घ, गायत्रीभिः पुरस्तात् सादयति, तेजो वै गायत्री ब्रह्मवर्चसं , तेज एव ब्रह्मवर्चसं अवरुन्द्धे, तिस्र उपदधाति, त्रिवृद्ध्यग्नि , र्मूर्धन्वतीभिः सादयति, मूर्धन्योऽसानीति, त्रिष्टुब्भिर्दक्षिणतो , ओजो वै वीर्यं त्रिष्टुप् , ओज एव वीर्यमवरुन्द्धे, जगतीभिः पश्चात् , जागताः पशवः, पशून् एवावरुन्द्धे , अनुष्टुब्भिरुत्तरतो , अनुष्टुब् वै सर्वाणि छन्दांसि, सर्वाण्येवास्य छन्दांस्य् उपहितानि भवन्ति , अथ पङ्क्ती , रथ बृहती , रथोष्णिहो , अथ ककुभो , अथ विराज , एवमस्य यथापूर्वं छन्दांस्य् उपहितानि भवन्ति, द्विपदा उत्तमाः सादयति, द्विपाद्यजमानः प्रतिष्ठित्यै, छन्दांसि वै देवानां वामं पशवो , यजमानायतनं वा आहवनीयो , भ्रातृव्यायतनं धिष्ण्या , यत् पश्चोपदध्याद् भ्रातृव्यायतने वामं पशून् दध्यात् , अथ यत् पुर उपदधाति यजमानायतने वा एतद्वामं पशून् दधाति , अष्टोपदधाति , अष्टाक्षरा गायत्री, गायत्रोऽग्नि , र्यावान् एवाग्निस्तं चिनुते , अष्टौ गायत्रीभिः पुरस्ताद् बहिःपवमानस्योपदध्याद्यद्येनं भ्रातृव्योऽतीव स्यात् , एकादश त्रिष्टुब्भिः पुरस्तान्माध्यंदिनस्य पवमानस्य, द्वादश जगतीभिः पुरस्तादार्भवस्य पवमानस्य ,
एता एव पश्चात् पवामनानां उपदध्याद्यद्येनं भ्रातृव्योऽतीव स्यात्, प्राणो वै पवामानो , अग्नेस्तेजः पवमान, स्तेजसा वा एतद्यजमानो भ्रातृव्यं प्रभूतं प्रणुदते , तेजसा प्रतिनुदते, तेजसा विनुदते, तद् भ्रातृव्यस्य वा एष विनोदो , जानुदघ्नं प्रथमं चिन्वानश्चिन्वीत गायत्रीचितं , नाभिदघ्नं द्वितीयं चिन्वानश्चिन्वीत त्रिष्टुप्चितं , चुबुकदघ्नं तृतीयं चिन्वानश्चिन्वीत जगच्चितं ,यज् ज्यायांसं चित्वा कनीयांसं चिन्वीत कनीयांसं यज्ञक्रतुमुपेयात्, कनीयसीं प्रजां , कनीयसः पशून्, कनीयोऽन्नाद्यं , पापीयान्त् स्यात् , अथ यत् कनीयांसं चित्वा ज्यायांसं चिनुते ज्यायांसं एव यज्ञक्रतुमुपैति, भूयसीं प्रजां , भूयसः पशून् भूयोऽन्नाद्यं , वसीयान् भवति , एषा वा अग्नेरुत्तरवती नाम चिति, रुत्तरंउत्तरं श्वःश्वः श्रेयान् भवति य एवं वेद ॥

3.3.3 अनुवाकः3  
पञ्चचितिकः कार्यः, पाङ्क्तो  यज्ञः, पाङ्क्ताः पशव, स्तस्मात् पञ्चचितिकः, पञ्च चितयः, पञ्च पुरीषाणि, तद्विराजं संपद्यते, तद्यद्विराजं संपद्यते तदग्नेः स्तोत्रं कार्यम् , यत् पञ्चचितिकः स्यादियाद्विराजो, यद् दशचितिक इयाद्यज्ञाच्च पशुभ्यश्च, यत् पञ्चचितिकस्तेन यज्ञाच्च पशुभ्यश्च नैति , अथ यत् पञ्च चितयः पञ्च पुरीषाणि तेन विराजो नैति, तदुभाभ्यां वावास्मा एतद्वर्णाभ्यां पशूनवरुन्द्धे, यदेषां पाङ्क्तं यच्च वैराजं , द्व्यक्षरं लोम, द्व्यक्षरा त्वक् , द्व्यक्षरं मांसं , द्व्यक्षरं अस्थि, द्व्यक्षरो मज्जा, तद् दश, दशाक्षरा विराट् , वैराजाः पशवः, पशून् एवावरुन्द्धे, पञ्चचितिकः कार्यो , इमे वै लोकास्तिस्रश्चितयो , यजमानो द्वे, यजमानं वा एतदेषु लोकेषु प्रतिष्ठापयामकः, का प्रथमा चितिः, किं पुरीषं इत्याहु , रियं वाव प्रथमा चितिर् , ओषधयः पुरीषं , का द्वितीया चितिः, किं पुरीषं इत्याहु , रन्तरिक्षं वाव द्वितीया चितिर्वयांसि पुरीषं , का तृतीया चितिः किं पुरीषं इत्याहु ,
रसौ वाव तृतीया चितिर्नक्षत्राणि पुरीषं , का चतुर्थी चितिः, किं पुरीषं इत्याहु , र्यज्ञो वाव चतुर्थी चितिर् दक्षिणा पुरीषं , का पञ्चमी चितिः, किं पुरीषं इत्याहु , र्यजमानो वाव पञ्चमी चितिः,  प्रजा पुरीषं, एतावद्वा अस्ति, यावदेवास्ति तत् स्पृणोति, तदवरुन्द्धे , अथैता ऋतव्याः, संवत्सरो वा अग्निर्वैश्वानर , एषा वा अग्नेः प्रिया तनूर्यद् वैश्वानर, स्तस्य वा अहोरात्राण्य् एवेष्टका उपधीयन्ते, द्वेद्वे उपदधाति प्रतिष्ठित्यै , अवकाम् उपास्य सादयति शान्त्या अनिर्दाहाय, चतस्रो मध्यमायां चित्यामुपदधाति , अप्रतिष्ठितं इव ह्यन्तरिक्षम् , प्रतिष्ठित्यै, द्वादशोपदधाति, द्वादश मासाः संवत्सरः, संवत्सरो वा अग्निर्वैश्वानर , एषा वा अग्नेः प्रिया तनूर्यद् वैश्वानरः, प्रियायां वा एतत् तन्वामग्निश्चीयते, सतनूरर्को निधीयते , अग्नेरन्तःश्लेषोऽसीति , एतस्य ह त्वेवाग्निः संश्लिष्टो यस्यैता उपधीयन्ते, संश्लिष्टो वा एतस्याग्निर्यस्यैता उपधीयन्ते, कल्पेतां द्यावापृथिवी इति, कल्पते ह वा अस्मा अग्निं चिक्यानाय, प्र समानानां ज्यैष्ठ्यमाप्नोति य एवं वेद, सं वा एतदग्निमिन्द्धे यच् चिनोति, तं दीपयत्येव ऋतव्याभिः ॥

3.3.4 अनुवाकः4  
तमो वै स्वर्गं लोकमन्तरा तिष्ठति , एता वै ज्योतिष्मतीरिष्टका यद्धिरण्यशकलैः प्रोक्षति, विवासयति वा एतद्यजमानाय, ज्योतिर् अस्मिन् दधाति, सहस्रं भवन्ति, साहस्रो वै प्रजापतिः, प्रजापतिमेवाप्नोति, यावद्वै सहस्रं तावदितोऽसौ लोकः, स्वर्गस्य लोकस्य समष्ट्यै , इमा मे अग्ना इष्टका धेनवः सन्त्व् इति, धेनवो वै नामैता इष्टका , एताभिर्वै प्रजापतिर् यद्यदकामयत ततददुह, यद्यदेवैताभिर्यजमानः कामयते तत्तद् दुहे , ऋतुष्ठाः स्थ ऋतावृधा इति , ऋतुष्ठा एवैना अकृत ऋतावृधो , घृतश्च्युतो मधुश्च्युता इति, घृतश्च्युत एवैना अकृत मधुश्च्युता , ऊर्जस्वतीः पयस्वतीरिति , ऊर्जस्वतीरेवैना अकृत पयस्वतीः, स्वधायिनीः कुलायिनीरिति, कुलायिनीर् ह्येता विराजो नाम , कामदुघा इति, यत्र वा अदो देवेभ्यः कामदुघाः कामं अदुह्र तदेता अपि दुदुह्रे, तत् पुष्टिमेवैताभिरवरुन्द्धे , अमुत्रामुष्मिंल्लोक इति , अमुष्मै हि लोकायाग्निश्चीयते, रुद्रं वै देवा यज्ञादन्तरायन् , तानायतयाभिपर्यावर्तत, तस्माद्वा अबिभयु, स्ते देवाः प्रजापतिमेवोपाधावन् , स प्रजापतिरेतं शतरुद्रियमपश्यत्, तेनैनं अशमयत्, तद्य एवं वेद वेदाह वा एनं प्रजापति , र्नैनं एष देवो हिनस्ति, यत्र रुद्रः प्रजाः शमायेत तदुदङ् परेत्ये, तदेव वदंश्चक्रम्येत, स्वायां वा एतद्दिशि स्वेन भागधेयेन रुद्रं शमयति, जानुदघ्ने प्रथमं जुहोति , अस्या एवैनं तेन शमयति, नाभिदघ्ने द्वितीयम्, अन्तरिक्षात् तेन, छुबुकदघ्ने तृतीयम् , दिवस्तेन, त्रिर्जुहोति, त्रयो वा इमे लोका , एभ्यो वा एतल् लोकेभ्यो रुद्रं शमयति, त्रिरमुतः पुनः प्रत्यवहारं जुहोति, यान् एवेतो रुद्रान् यजति तानमुतोऽवयजति, त्रिरितो जुहोति, त्रिरमुत, स्तत् षट्, षड् वा ऋतव, ऋतुभ्यो वा एतद् रुद्रमवयजति, समावच् शो विभाजं जुहोति ,  समावद्भाजो हि रुद्राणां भागा , द्वासाहानि जुहोति, द्वासाहैर्वै स तमशमयत् , द्वासाहैरेवैनं शमयति , अर्कपर्णेन जुहोति , अर्केण वा एतदर्कमवयजति, यत्पात्रेण जुहुयाद् रुद्रं प्रजास्व् अन्ववनयेत्, तस्मादारण्येन जुहोति, पशुर्वा अग्निः, स वै तर्ह्येव जायते यर्हि चीयते, स भागधेयमिच्छति, यथा वत्सो जातः स्तनमिछति सोऽध्वर्युं च यजमानं च प्रेक्षते, यच् शतरुद्रियं जुहोति स्वेनैवैनं भागधेयेन शमयति, यासा उत्तरार्धे जघनार्धे श्रोणिस्तस्यां होतव्यं , स्वायां वा एतद्दिशि स्वेन भागधेयेन प्रतिहृत्य रुद्रं शमयति ,  अङ्गिरसो वै स्वर्यन्तोऽजायां घर्मं प्रासिञ्चन् , सा शोचन्ती पर्णं परामृशत् , सोऽर्कोऽभवत् , यदर्कपर्णेन जुहोति , अर्केण वा एतदर्कमवयजति, यं द्विष्यात्तस्य पशूनां संचरे न्यस्येत् , यः प्रथम आक्रमति स आर्तिम् आर्छति ॥

3.3.5 अनुवाकः5  
अश्मन्न् ऊर्जं पर्वते शिश्रियाणां इत्यपः परिषिञ्चन् पर्येति, प्रजापतेर्वा एष रसः, प्रजापतेरेव रसेन परिषिञ्चति , अश्मंस्ते क्षुदिति , अश्मानं एव क्षुधार्पयति, 
मयि ता ऊर्ग् इति , आत्मन्न् एवोर्जं धत्ते, यं द्विष्मस्तं ते शुग् ऋच्छत्व् इति, यमेव द्वेष्टि तं अग्नेः शुचार्पयति, त्रिः परिषिञ्चन् पर्येति, त्रयो वा इमे लोका , एभ्यो वा एतल्  लोकेभ्योऽग्नेः शुचं शमयति, त्रिः परिषिञ्चन् पर्येति, त्रिरपरिषिञ्चन् , तत् षट्, षड् वा ऋतव , ऋतुभ्यो वा एतदग्नेः शुचं शमयति, यद्यभिचरेदेतदेव यजुर्वदन्न् अपरिषिञ्चन् पुनः परीयात् , यैवाग्नेः शुक् तयैनं अर्पयति यद्यभिचरेत् ॥ इदमहममुष्यामुष्यायणं अमुष्मात् पुत्रममुष्यां दिशि प्रक्षिणामि ॥ इति कुम्भं जघन्यायां श्रोण्यां प्रक्षिणीयात् , यत् प्रक्षिणाति तस्यैवार्तिम् अन्व् आर्तिम् आर्च्छति , अथ यन्नाम गृह्णाति , आयतनं एवास्य छिनत्ति , आग्नेयपावमान्यां गायत्रं गायते, प्राणो वै पवमानः, शिरो गायत्री, यदाग्नेयपावमान्यां गायत्रं गायते शीर्षन् वा एतत् प्राणान् दधाति , इयं वै रथन्तरम्, अन्तरिक्षं वामदेव्यं, असौ बृहत्, त्रिधातुर्वा एतदर्को निधीयते , आत्मा वै वामदेव्यं , प्रतिष्ठा यज्ञायज्ञियम् , बृहद्रथन्तरे पक्षौ, यद् बृहद्रथन्तरे अभितो गायते , आत्मन्न् एव पक्षौ धत्ते, यज्ञं वै देवानां रक्षांस्यजिघांसन् , तानि बृहद्रथन्तराभ्यां एवापाघ्नत, यद् बृहद्रथन्तरे अभितो गायते रक्षसामपहत्यै, प्रजापतेर् हृदयमपिपक्षे गायते, तस्मादिदमपिपक्ष आत्मनो हृदयमनृचं गायते, तस्मादनस्थकं हृदयम्, अर्क्यैः सामभिरर्कं परिष्टुवन्ति, सतनूरर्को निधीयते ॥

3.3.6 अनुवाकः6  
वरुणमेनिर्वा एष एतर्ह्याभीद्धस्तिष्ठति, स एनं तर्ह्यधीयात्, तस्य प्राणेन वीयात् , मण्डूकेनाध्येति, तस्यैव प्राणेन व्येति, न ग्राम्यान् पशून् हिनस्ति नारण्यान् , अवकया विकर्षति , अपां वा एषा योनिर्यदवका , अपां वा एतद् योनिनाग्नेः शुचं शमयति , अपां वा एतद् रूपं यदवका , अपां वा एतद् रूपेणाग्नेः शुचं शमयति, वेतसेनाध्येति , अपां वा एतत् पुष्पं यद् वेतसो , अपां वा एतत् पुष्पेणाग्नेः शुचं शमयति, सप्तभिर्विकर्षति, सप्त वै छन्दांसि, छन्दोभिर्वा एतदग्नेः शुचं शमयति  ,   अथो ब्रह्म वै छन्दांसि, ब्रह्मणा वा एतदग्नेः शुचं शमयति , अग्निर्वै सृष्टो भागधेयमैच्छत्, स प्रजापतिमेवोपाधावत्, तस्मा अन्नं प्रायच्छत् कंत्वाय, तदस्मै कमभवत् , अन्नं वै कं, अन्नेन वा एतदग्निम् उपचरति कंत्वाय, कं हास्मा अग्निं चिक्यानाय भवति, पराञ्चमध्येति, पराङ् हि पशुः शान्तरथो,    पराङ् हि पशुः पशौ रेतो दधाति , अन्यांस्ते अस्मत्तपन्तु हेतयः,  पावको अस्मभ्यं शिवो भवेति ,
अन्नं वै पावकं, अन्नेन वा एतदग्नेः शुचं अन्तर्धत्ते, हिरण्यशकलैर् व्याघारयति, अमृतं वै हिरण्यम् , तेजोऽग्नि , रमृतेन वा एतत्तेजो व्याघारयति, पञ्चभिर् व्याघारयति, पाङ्क्तो यज्ञो , यावान् एव यज्ञस्तमालब्ध, द्वया वै देवा यजमानस्य गृहमागच्छन्ति, यद् दध्ना मधुसंश्लिष्टेन व्यवोक्षति तान् एव प्रीणाति, सर्वमनु व्यवोक्षति, सर्वान् एवैनान् प्रीणाति, तिसृभिर् व्यवोक्षति, त्रिवृद्ध्यग्नि, स्त्रिष्टुब्भिर् व्यवोक्षति , इन्द्रियस्यावरुद्ध्यै , अन्नवतीभिर् व्यवोक्षति , अन्नाद्यस्यावरुद्ध्यै, दर्भगुरुमुष्टिना व्यवोक्षति, सं हि प्राजापत्यः, प्राणैर्वा एष व्यृध्यते योऽग्निमध्येति, यदाह, प्राणदा अपानदा इति, प्राणान् एवात्मन् धत्ते, प्रजया च वा एष पशुभिश्च व्यृध्यते योऽग्निमध्येति, प्रजा वै वर्चः, पशवो वरिवो , यदाह, वर्चोधा वरिवोधा इति, प्रजां चैव पशूंश्चात्मन् धित्वावरोहति ॥

3.3.7 अनुवाकः7  
इन्द्रो वै वृत्रमहन् , स प्राङ् अपद्यत, स पद्यमाना इन्द्रं षोडशभिर् भोगैः पर्यगृह्णात्, स वा अग्निनैव वृत्रस्य भोगानपिदह्य वैश्वकर्मणाभ्यां पाप्मनस्तमसो निरमुच्यत , अग्निस्तिग्मेन शोचिषेति यज्जुहोति , अग्निना वा एतत्पाप्मनो भोगानपिदह्य वैश्वकर्मणाभ्यां पाप्मनस्तमसो निर्मुच्यते, नाना जुहोति
सूक्तयोर्नानावीर्यत्वाय, षोडशगृहीतेन जुहोति, षोडशभिर् हि स तं भोगैः पर्यगृह्णात् , एतेन वै स वृत्रस्य भोगेभ्यो निरमुच्यत, तत्पाप्मन एवैतेन भोगेभ्यो निर्मुच्यते , अथैतदप्रतिरथं, एतेन वै देवा असुरान् प्रत्यजयन् , तदप्रतिरथस्याप्रतिरथत्वं , तदप्रत्येवैतेन यजमानो भ्रातृव्यं जयति , एतेनैव याजयेत् , संग्रामे जयति  संग्रामं,  एतेनैव याजयेद् भ्रातृव्यवन्तं यो वास्य प्रियः स्यात् तं , भवत्यात्मना, परास्य भ्रातृव्यो भवति , एतेन वै भरद्वाजः प्रतर्दनं दैवोदासिं समनह्यत्, स राष्ट्रम् अभवत् , यं कामयेत राष्ट्रियमयं राष्ट्रं स्यादिति, तं एतेन संनह्येत् , राष्ट्रं ह भवति , एतेन वै देवा विराजमभ्यजयन्, दशान्वाह, दशाक्षरा विराट् , विराजं एवैतेनाभिजयति, दक्षिणतो वै देवानां यज्ञं रक्षांस्यजिघांसन् , तानि वा अप्रतिरथेनैवापाघ्नत, यद् ब्रह्माप्रतिरथं दक्षिणतो वदन्न् एति रक्षसामपहत्यै ॥

3.3.8 अनुवाकः8  
उदेनं उत्तरं नये, ति समिधा आदधाति, प्रह्रियमाणायैवास्मै भागं अक, स्तिस्र आदधाति, त्रिवृद्ध्यग्नि , रुदु त्वा विश्वे देवा इति, विश्वे हीदं देवाः स्मो  यन्मनुष्या ,       अग्ने भरन्तु  चित्तिभिरिति, यस्मा एव चित्तायाग्निराधीयते तेनैनं चित्तेन समर्धयति, पञ्च दिशो दैवीर्यज्ञमवन्तु देवीरिति , इमा एवैनं पञ्च दिशोऽनु तेजस्विनं करोति , उक्थपत्रा  ईड्यो गृभीत इति , उत्थपत्रो ह्येष परिगृह्य यज्ञमायन्न् इति, परिगृह्य ह्येतं यन्ति, हरिकेशः सूर्यरश्मिः पुरस्तादिति , असौ वा आदित्यो हरिकेशः सूर्यरश्मिः पुरस्तात्, सविता ज्योतिरुदयं अजस्र, मित्याह प्रसूत्या एव, तस्य पूषा प्रसवे याति विद्वान् इति, पशवो वै पूषा, पशून् एवावरुन्द्धे, ततो वाका आशिषो नो जुषन्तामिति , आशिषां वा एष दोह , आशिष एव दुहे , इन्द्रं विश्वा अवीवृधन्न् इति वृधद्वत्या यन्ति, वृद्धिं एवोपयन्ति , अनुष्टुभा यन्ति, वाग् वा अनुष्टुप् , वैश्वदेवी वाक् , वैश्वदेवोऽग्नि, स्तस्मादनुष्टुभा यन्ति, षड्भिराग्नीध्राद्यन्ति, षड् वा ऋतव , ऋतुभिरेव यन्ति, विमान एष दिवो मध्य आस्ता,  इत्यश्मानं सादयति, विमानो ह्यसा आदित्यः स्वर्गस्य लोकस्य, सुम्नहूर्यज्ञ आ च वक्षद्, यक्षदग्निर्देवो देवं आ च वक्षदिति , आशीरेवैषा देवहूर्यज्ञ आ च वक्षद्, यक्षदग्निर्देवो देवं आ च वक्षदिति , आशिष एवैष परिग्रहो , वाजस्य मा प्रसवेनोद्ग्राभेणोदजिग्रभदिति , असौ वा आदित्य उद्ग्राभ , एष निग्राभ, उद्यन् वा एतद्यजमानं उद्गृह्णाति, निम्रोचन्नस्य भ्रातृव्यं निगृह्णाति , उद्ग्राभश्च निग्राभश्चेति, ब्रह्म वा उद्ग्राभो , ब्रह्म निग्राभो , ब्रह्मणा वा एतद्यजमानं उद्गृह्णाति, ब्रह्मणास्य भ्रातृव्यं निगृह्णाति , अथा सपत्नानिन्द्राग्नी मे विषूचीनान् व्यस्यतामिति , ओजो वै वीर्यमिन्द्राग्नी, ओजसा वा एतद्वीर्येण यजमानो भ्रातृव्यं विष्वञ्चं विनुदते, चतुर्भिराहवनीयाद्यन्ति, चत्वारि वै छन्दांसि, छन्दोभिरेव यन्ति , अथो ब्रह्म वै छन्दांसि, ब्रह्मणैव यन्ति ॥

3.3.9 अनुवाकः9  
क्रमध्वं अग्निना नाकं इत्या, ह स्वर्गस्य लोकस्य समष्ट्यै, दिवः पृष्ठं स्वर्गत्वेति, पृष्ठेन हि यन्ति , ऊर्जं नो धेहि द्विपदे चतुष्पदा इति, द्विपात्सु चैव चतुष्पात्सु च पशुषूर्जं दधाति , इयक्षमाणा भृगुभिः सहेति, भृगवो ह्यग्रे यज्ञेनार्ध्नुवन्न् ऋद्ध्यै, पृथिव्या अहं उदन्तरिक्षमारुहं, अन्तरिक्षाद्दिवमारुहं इति , एषां वा एष लोकानां समारोहः, पञ्चभिराक्रमते, पाङ्क्तो यज्ञो , यज्ञेन वा एतद्यज्ञमभ्यारोहति अप्रतिनोदाय, कृष्णायाः श्वेतवत्सायाः पयसा जुहोति , अहर्वै वत्सो , रात्रिर्माता , अह्ने वा एतद् रात्रीं प्रदापयति, प्रत्ते ह वा अहोरात्रे दुहे य एवं वेद, सर्वे वै पशवो नानारूपाः सन्तः पय एव प्रत्येकरूपा , यदेव प्रत्येकरूपास्तदेनान् प्रत्यवरुन्द्धे, नक्तोषासा , अग्ने सहस्राक्ष, सुपर्णोऽसि गरुत्मान्, पृष्ठे पृथिव्याः सीदेति , एषु वा एतं लोकेषु ज्योतिष्मन्तमग्निं निधत्ते , अथो प्राणानां विधृत्यै, द्वाभ्यां सादयति, द्विपाद्यजमानः प्रतिष्ठित्यै , आजुह्वानः सुप्रतीकः पुरस्तादित्याह, स्वर्गस्य लोकस्य समष्ट्यै, तां सवितुर्वरेण्यस्य चित्राम् इति , एतं वै कण्वः श्रावयसोऽग्नेर् दोहं विदांचकार , अग्नेर्वा एष दोहो , अग्निं वा एतेनाग्निचिद् दुहे, सर्वान् ह वा अस्मा अग्निर् दोहान्त्सर्वान् कामान् दुहे य एवं वेद, विधेम ते परमे जन्मन्नग्ना, इत्याह, ऋद्ध्या एव, प्रेद्धो अग्ने दीदिहि पुरो ना इति , एषा वै कर्णकवती सूर्म्यजस्रं ज्योति , रजस्रं वावास्मा एतज्ज्योतिर् अप्यधात् , एतां वै वासिष्ठः सात्यहव्यः सत्त्रिणा आसीनान् पप्रच्छ, विद कर्णकवतीं सूर्मीम् इति, विद्मेति होचुर् या वनेषु तां विद्मेति, पशवो वा एतस्याः कर्णाः, पशुमान् भवति , एतां वै वज्रं शतघ्नीं विघ्नीं देवा असुरेभ्य उपप्रावर्तय, स्तेषां शततर्हमदृंहं , स्तदेतामेव वज्रं शतघ्नीं विघ्नीं यजमानो भ्रातृव्यायोपप्रावर्तयति, शततर्हं ह दृंहति , अग्ने तमद्येति पङ्क्त्या जुहोति, यजमानो वै पङ्क्ति , र्यजमानं वा एतद्विराजि प्रतिष्ठापयामक, रथो पङ्क्त्यै वाहुत्या यज्ञं आलभते, सप्त ते अग्ने समिधः सप्त जिह्वा इति , एतावतीर्वा अग्नेस्तन्वः षोढा सप्त सप्त, यो वा अस्यैता अग्निं चिक्यानो वितर्षयति वि ह तृष्यति, ता एवास्य तर्पयति, चितिं जुहोमि मनसेति , एषा वा अग्नेरदाभ्याहुतिर्वैश्वकर्मणी, नैनं भ्रातृव्यो दभ्नोति , अग्निं चिक्यानं प्र समानाना ज्यैष्ठ्यमाप्नोति य एवं वेद , अग्निर्वा अमन्यत, न वा अहं इदमभागधेय, स्तेजो यंस्यामीति, तदेतेन भागधेयेनायच्छत् , एतद्वा अग्निरग्निहोत्रम्, अग्निं वा एतेनाग्निचिद्यच्छति, सर्वान् ह वा अस्मा अग्निर् दोहान्त्सर्वान् कामान् दुहे य एवं वेद, सं वा एतदग्निमिन्द्धे यच् चिनोति, तं दीपयत्येवाग्निरग्निहोत्रेण ॥

3.3.10 अनुवाकः10  
अथैषोऽग्नये वैश्वानराय द्वादशकपालः, संवत्सरो वा अग्निर्वैश्वानरः, संवत्सरमेव प्रीणाति , अथो प्राहृतायैवास्मै भागं अकर्, आहुतीनां वै प्रतिष्ठित्या यजमानः प्रतितिष्ठति , आहुतीनामप्रतिष्ठित्या न प्रतितिष्ठति, यदेतं जुहोति , आहुतीनां प्रतिष्ठित्यै, ताः प्रतितिष्ठन्तीर्यज्ञोऽनुप्रतितिष्ठति, यज्ञं यजमानो , अथो कामो वै वैश्वानरो , यत्कामो भवति सं हास्मै स कामो नमति, यत् प्राङ् पर्यावर्तेत दैवीर्विशो मुह्येयु , र्यद् दक्षिणा यमदेवत्या स्यात् , यत् प्रत्यङ् सौर्यो , यदुदङ् रौद्र , ऋजु होतव्यः प्रतिष्ठित्यै, सर्वहुतं करोति प्रतिष्ठित्यै, क्षत्रं वै वैश्वानरो , विण् मारुता , यदेतं हुत्वा मारुतान् जुहोति विशँ वा एतत् क्षत्राय नियुनक्ति , अथो विशमेव क्षत्रायानुकां करोति , अग्निमुखान्वै प्रजापतिः पशूनसृजत, पशवो मारुता , यदेतं हुत्वा मारुतान् जुहोति , अग्निमुखान् एवास्मै प्रजापतिः पशून् प्रजनयति, सप्तकपाला भवन्ति, सप्त सप्त मारुता गणा, स्तस्मात्सप्तकपाला , गणेन गणेन जुहोति, गणश एव मरुतः प्रीणाति, योऽरण्येऽनुवाक्यो गणस्तन्मध्यतो जुहुयात्, क्षत्रं वा एष, मरुतां विड् इतरे, विशो वा एतत् क्षत्रं मध्यमेष्ठं करोति, यदि कामयेत,  विशा क्षत्रं हन्याम् इति, योऽरण्येऽनुवाक्यो गणस्तम् इतरैर्गणैर् मोहयेत् , विशा वा एतत् क्षत्रं हन्ति, यदि कामयेत, क्षत्रेण विशँ हन्याम् इति,  योऽरण्येऽनुवाक्यो गणस्तेनेतरान् गणान् मोहयेत् , क्षत्रेण वा एतद्विशँ हन्ति, तस्य त्रिष्टुभौ याज्यानुवाक्ये स्याताम्, ओजो वै वीर्यं त्रिष्टुप् , ओजो वा एतद्वीर्यं विश आदाय क्षत्रायापिदधाति, यदि कामयेत, क्षत्रेणास्य क्षत्रं हन्यां, प्र स्वादायतनाच् च्यवेतेति, योऽरण्येऽनुवाक्यो गणस्तेनाग्निष्ठं रथवाहनं व्यङ्गयेत्, क्षत्रं वा एष मरुतामग्निष्ठं रथवाहनं , क्षत्रियस्य क्षत्रं बिभर्ति, क्षत्रेणैवास्य क्षत्रं हन्ति, प्र स्वादायतनाच् च्यवते , इन्द्रं दैवीर्विशो मरुतोऽनुवर्त्माना इति , एतद्वै देवानामनुवर्त्म, दैवीं च वावास्मा एतद्विशं मानुषीं चानुवर्त्मानौ करोति, सं वा एतदग्निमिन्द्धे यच् चिनोति, तं दीपयत्येव मारुतैः ॥
इत्य् उपरिकाण्डे स्तोमभागो नाम तृतीयः प्रपाठकः ॥
3.4

प्रपाठकः4  
3.4.1 अनुवाकः1  
वसोर् धारां जुहोति अक्लृप्तस्य क्लृप्त्या अशान्तस्य शान्त्या अनभिजितस्याभिजित्या अनवरुद्धस्यावरुद्ध्यै, संततं जुहोति प्राणानां संतत्या एषां लोकानां संतत्या अन्नाद्यस्य संतत्यै , अविछिन्नं जुहोति अन्नाद्यस्याविछेदाय, यद्विछिन्द्यात् प्राणान् विछिन्द्यात् , यं द्विष्यात्तस्य विछिन्द्यात् ,
अन्नाद्यमस्य विछिनत्ति , अक्षुच् चान्नं चेति , एतानि वा अन्नस्य रूपाणि, रूपैरेवान्नमवरुन्द्धे , अग्निश्चापश्चेति , एषा वा अन्नस्य योनिः, सयोनि एवान्नमवरुन्द्धे, वसोर्मे धारास, दिति वसोर्धारां जुहोति, घृतस्य वा एषा धारा यजमानं अमुष्मिंल्लोक उपतिष्ठन्ते, द्वादश द्वादशाति जुहोति, द्वादश मासाः संवत्सरः, संवत्सरमेवावरुन्द्धे , अर्धेन्द्राणि जुहोति , अर्धेन्द्रैर्वै देवा इन्द्रियं वीर्यमसुराणामवृञ्जत , इन्द्रियमेवैतैर् वीर्यं यजमानो भ्रातृव्यस्य वृङ्क्ते, देवाश्च वा असुराश्चास्पर्धन्त, ते देवा इन्द्रमब्रुवन् , त्वया मुखेनेमान् जयामेति, सोऽब्रवीत् , भागो मेऽस्त्विति, वृणीष्वे, ति  अब्रुवन् , सोऽब्रवीत् , अर्घ्यो वा अहं देवतानामसानीति, ततो वा अजयन् , तस्मादेषोऽर्धभाग् देवतानां , यदर्घेन्द्राणि हूयन्ते विजित्यै , इन्द्रोत्तमानि भवन्ति , इन्द्रियं वै वीर्यमिन्द्र , इन्द्रिये वा एतद्वीर्ये ततो यज्ञस्य यजमानः प्रतितिष्ठति , अंशुश्च रश्मिश्चेति, यज्ञमुखं वा अंशुश्च रश्मिश्च, यज्ञमुखमेवावरुन्द्धे , अधिपतिश्चादाभ्यश्चेति,  नैनं भ्रातृव्यो दभ्नोत्यग्निं चिक्यानं , प्र समानानां ज्यैष्ठ्यमाप्नोति य एवं वेद , एते ग्रहा भवन्ति , एतानि वै यज्ञस्य रूपाणि, रूपैरेव यज्ञं अवरुन्द्धे, स्रुचश्च चमसाश्चे, ति यज्ञायुधानि संभरति, यज्ञायुधानि एव संभृत्य यज्ञं प्रयुङ्क्ते, पात्राणि जुहोति, पात्रैर्वा अन्नमद्यते , अनुरूपेणैवान्नाद्यमवरुन्द्धे, बर्हिश्च वेदिश्चेति , आशीरेवैषा , अवभृथश्च स्वगाकारश्चे, ति प्रतिष्ठित्यै ॥


3.4.2 अनुवाकः2  
अग्निश्च घर्मश्चेति , एतद्वा अग्नेर् ब्रह्मवर्चस्यम् , रुचं चैवैतेन ब्रह्मवर्चसं चावरुन्द्धे, तेजस्वी ब्रह्मवर्चसी भवति , ऋतुश्च व्रतं चेति , अहोरात्रे वा ऋतुश्च व्रतं च , अहोरात्रे एवास्यैतेनाभीष्टे प्रीते भवता , एका च तिस्रश्चेति, देवछन्दसं वा एका च तिस्रश्च, देवछन्दसं एवावरुन्द्धे, चतस्रश्चाष्टौ चेति, मनुष्यछन्दसं वै चतस्रश्चाष्टौ च, मनुष्यछन्दसं एवावरुन्द्धे, देवलोक एव देवछन्दसेन ऋध्नोति, मनुष्यलोके मनुष्यछन्दसेन , एका च तिस्रश्च चतस्रश्चाष्टौ चेति, रोहो वा एष एषां लोकानां , संक्रान्तिः स्वर्गस्य लोकस्य, द्व्युत्तरेण वै स्तोमेनादित्याः स्वर्गं लोकमायन् , चतुरुत्तरेणाङ्गिरसौ, यदेतौ स्तोमौ जुहोति स्वर्गस्य लोकस्य समष्ट्यै, युग्मदयुजौ वा एतौ स्तोमौ मिथुनौ प्रजननाय, रेत एव द्व्युत्तरेण दधाति, रेतो हितं चतुरुत्तरेण प्रजनयति , एका च तिस्र, श्चेति आ त्रयस्त्रिंशतस्त्रयस्त्रिंशद्देवता, स्ता  एवास्यैतेनाभीष्टाः पीता भवन्ति, चतस्रश्चाष्टौ चेति , अष्टाचत्वारिंशतो , अष्टाचत्वारिंशदक्षरा जगती, जागताः पशवः, पशून् एवावरुन्द्धे, त्र्यविश्च त्र्यवी चेति , एतानि वै वयांसि पशूनां , पशव एव पशूनवरुन्द्धे , आयुर्यज्ञेन कल्पते, प्राणो यज्ञेन कल्पता इति, यज्ञस्य वा एषा क्लृप्ति , र्यज्ञमेवैतदचीक्लृपत् , वाजाय स्वाहा, प्रसवाय स्वाहेति त्रयोदश वा एता आहुतय, स्त्रयोदश मासाः संवत्सरः, संवत्सरं वावास्मा एतदुपदधाति स्वर्गे लोके, तस्मिन्न् एव प्रतितिष्ठति, स्तोमश्च यजुश्चेति , अन्नं वै स्तोमश्च यजुश्च , अन्नं वा एतदात्मन् धित्वान्नादो भूत्वा देवक्षेत्रमन्ततः प्रावसति , अग्निर्वै वसु, स्तस्य वा एषा धारा, सर्वान् ह वा अस्मा अग्निर् दोहान्त्सर्वान् कामान् दुहे य एवं वेद, सं वा एतदग्निरन्नाद्यमिन्द्धे यच् चिनोति, तं दीपयत्येव वसोर्धारया ॥

3.4.3 अनुवाकः3  
वाजप्रसव्यं जुहोति, वाजं वा एतेनाग्निरन्नाद्यं उदजयत् , वाजं एवैतेनान्नाद्यं यजमाना उज्जयति , अन्नस्यान्नस्य जुहोति वाजप्रसव्याभि , रन्नं वै वाजो 
अन्नाद्यस्यावरुद्ध्यै , उभयं ग्राम्यं चारण्यं च जुहोति उभयस्यान्नाद्यस्यावरुद्धयै , औदुम्बरेण स्रुवेण जुहोति , ऊर्ग् वा उदुम्बर , ऊर्जोऽवरुद्ध्यै , देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां सरस्वत्या वाचा यन्तुर् यन्त्रेण बृहस्पतिं साम्राज्यायाभिषिञ्चामीत्य, भिषिञ्चेद्, यदि ब्राह्मणो यजेत, बृहस्पतिसवो ह्येष, इन्द्रं साम्राज्यायाभिषिञ्चामीत्य, भिषिञ्चेद् , यदि राजन्यो यजेत , इन्द्रसवो ह्येष, कृष्णाजिने ब्रह्मवर्चसकाममभिषिञ्चेत् , ब्रह्मणो वा एतद् ऋक्सामयो रूपं, ऋक्सामे ब्रह्मवर्चसं , ब्रह्मवर्चसं एवावरुन्द्धे, बस्ताजिने पशुकामं , पशवो वै बस्ताजिनं ,
पशून् एवावरुन्द्धे, सूयते वा एषोऽग्नीनां यश्चीयते, स्वेनैवैनं सवेन समर्धयति, देवा ओषधीषु पक्वास्व् आजीमयु, स्ता अग्निरुदजयत् , अग्नेर्वा एषोऽभिषेको , अन्नस्य वा एतत् सूयते, सवानां वा एष एको , बृहस्पतिसवो वा एष बार्हस्पत्यो ब्राह्मणो देवतया, स्वेनैव सवेन सूयते, तदाहु , र्होतव्यं एव न हि सुषुवाणः कं चन प्रत्यवरोहतीति, सुषुवाणो वा एष देवतया योऽग्निचित् , ऋतवो वै सुषुवाणस्य राष्ट्रम् अनुबिभ्रति, षड् वा ऋतवो , ऋतवो राष्ट्रभृतो , यत् षड्भिर्जुहोति , ऋतुष्वेवास्य राष्ट्रं प्रतिष्ठापयति, तेऽस्मै राष्ट्रम् अनुबिभ्रति, द्वादशगृहीतेन जुहोति, द्वादश मासाः संवत्सरः, संवत्सरमेवाप्त्वावरुन्द्धे, मिथुना वा एता आहुतय, स्तस्मै स्वाहा वट्, ताभ्यः स्वाहा वड् इति, तस्मिन्न् एव मिथुने रेतो दधाति, रथशीर्षे सप्तमं जुहोति दिशामभिजित्यै, दिश एवाभिजिता रथेन जीयन्ते , अथैते वातहोमा , अग्निचितो वा अमुत्राहोरात्रे, अग्निचितेऽयं वायुः पवते, प्राणो वै वायुः, प्राणमेवावरुन्द्धे , अञ्जलिना जुहोति, न ह्येतस्यावदानं अस्ति , अथो परिगृहीत्या एव, प्राणो वै वायु , र्हस्तः प्राणायोपक्लृप्ततम, स्तस्मादञ्जलिना जुहोति, त्रिर्जुहोति, त्रयो वा इमे लोका , इम एवास्मै लोका वातं धुन्वन्ति, समुद्रोऽसि नभस्वानार्द्रदानुरिति , एतानि वै वायो रूपाणि, रूपैरेव वायुमवरुन्द्धे, मारुतोऽसि,  मरुतां गण इति, मारुतो हि वायुः, सं वा एतदग्निमिन्द्धे यच् चिनोति, तं दीपयत्येव वातहोमैः ।।

3.4.4 अनुवाकः4  
प्राणो वै गायत्री, गायत्रं हविर्धानं, अपानो जगती, जागतं सदो , व्यानस्त्रिष्टुप्, त्रैष्टुभमाग्नीध्रं, असुः पृश्नि , र्मध्ये दिव्यो निहितः पृश्निरश्मे, त्यमुं वावास्यैतन्मध्यतः प्राणापानानां व्यवदधाति प्राणानां धृत्यै , अश्मनवमा आग्नीध्रे सादयति, नव वै प्राणाः, प्राणान् वावास्यैतद्यजमानलोके दधाति , एकविंशतिं होत्रिये प्रतिष्ठित्यै, प्रतिष्ठा ह्येकविंश , एकादश ब्राह्मणाञ्शंस्या , एकादशाक्षरा त्रिष्टुप् , वीर्यं त्रिष्टुप् , वीर्य एव प्रतितिष्ठति , अष्टाष्टा इतरेषु , अष्टाक्षरा गायत्री, ब्रह्म गायत्री, ब्रह्मण्येव प्रतितिष्ठति, षण् मार्जालीये, षड् वा ऋतव ,  ऋतवो वा एतं दक्षिणतः पर्यहरन्त, पितरो वा ऋतवो , अथो षड्वै छन्दांसि, छन्दांसि वावास्यैतद्यज्ञमुखे युनक्ति, सजूरब्दो आयवोभिरिति , एता वा अग्नेर्देवताः पुरस्ताद्भागा, स्ता एव प्रीणाति , अथो अत्र वै देवानां प्रियास्तन्व, स्ता एवावरुन्द्धे, सजूरब्दो आयवोभिरिति, संवत्सरो वा अब्द , ऋतवा आयवानः, संवत्सर एवास्यैतेना ऋतवोऽभीष्टाः प्रीता भवन्ति, सजूरुषा आरुणीभिरिति , उषसं एव प्रीणाति, सजोषा अश्विना दंसोभिरिति , अहोरात्रे वा अश्विना , अहोरात्रे एवास्यैतेनाभीष्टे प्रीते भवतः, सजूः सूरा एतशेनेति, सूर्यमेव प्रीणाति, सजूर्वैश्वानर इडया घृतेन स्वाहेति, संवत्सरो वै वैश्वानरः, पशवा इडा, पशवो घृतं , संवत्सरा एवास्यैतेन पशवोऽभीष्टाः प्रीता भवन्ति, दर्भस्तंबे जुहोति , एषा वा अस्यामृतचित्तनू , रमृते वा एतदग्निश्चीयते, हिरण्यं निधाय जुहोति , अग्निमत्येव जुहोत्यायतनवति , अन्धोऽध्वर्युः स्याद्यदनायतने जुहुयात्, स्वर्गाय वै लोकाय देवरथो युज्यते, कामाय मनुष्यरथो , अग्निं युनज्मि शवसा घृतेनेति , अग्निं वा एतद् युनक्ति, तेन युक्तेन स्वर्गं लोकं गच्छति, यत्सर्वाभिर् युञ्ज्याद् युक्तोऽस्य यज्ञः स्यादप्रतिष्ठिता आहुतयो , द्वाभ्यां नापियुनक्ति आहुतीनां प्रतिष्ठित्यै, ताः प्रतितिष्ठन्तीर्यज्ञोऽनुप्रतितिष्ठति, यज्ञं यजमानस्तिसृभिर् युनक्ति, त्रिवृद्ध्यग्नि , र्यावान् एवाग्निस्तं युनक्ति, तस्मिन् युङ्क्ते सर्वं हव्यं समाधीयते, पञ्चभिर् युनक्ति, पाङ्क्तो यज्ञो , यावान् एव यज्ञस्तमालब्ध, सं वा एतं एतौ तपतो यश्चीयते यश्च वैश्वानरो , यदप्सुमतीभ्यां पुरस्ताद्यज्ञायज्ञियस्य संमृशति शान्त्यै , एषा वै यज्ञस्य मात्रा यदग्निष्टोमो , भूम त्व् एवास्यात ऊर्ध्वं क्रियते ॥

3.4.5 अनुवाकः5  
यो वा अग्निं योगा आगते न युङ्क्ते न युञ्जानेषु युङ्क्ते , अग्ने युक्ष्वा हि ये तवेति , अग्निं वा एतद् योगा आगते युङ्क्ते, युङ्क्ते युञ्जानेषु, यो वा अग्निं विमोक आगते न विमुञ्चते न विमुञ्चमानेषु विमुञ्चते, वि ते मुञ्चामि रशनां वि रश्मीन् इति , अग्निं वा एतद्विमोक आगते विमुञ्चते, वि मुञ्चमानेषु मुञ्चते, यथा वै पुनराधेयमेवं पुनश्चिति, र्यो वा आधेयेन ऋध्नोति पुनः स आधत्ते, योऽग्निं चिक्यानो मन्येत, वि स्या ऋध्यता इति, स एतां पुनश्चितिम् उपदधीता , अपि प्रथमं चिन्वानश्चिन्वीता ऋद्ध्यै , ऋध्नोत्येव , अथो मिथुनत्वाय, यां वा अग्निचिदनिष्टका आहुतिं जुहोति स्रवति सा, तां स्रवन्तीं यज्ञोऽनुस्रवति, यज्ञं यजमानो , यदेतां पुनश्चितिम् उपदधाति , आहुतीनां प्रतिष्ठित्यै, ताः प्रतितिष्ठन्तीर्यज्ञोऽनु प्रतितिष्ठति, यज्ञं यजमानो , अष्टोपदधाति , अष्टाक्षरा गायत्री, गायत्रोऽग्नि , र्यावान् एवाग्निस्तं चिनुते , अष्टौ लोकंपृणा उपधाय पुरीषेणाभ्यूहति , अष्टाक्षरा गायत्री, ब्रह्म गायत्री, गायत्र्यैवैनं छन्दसा ब्रह्मणा चिनुते , एकादश लोकंपृणा उपधाय पुरीषेणाभ्यूहति , एकादशाक्षरा त्रिष्टुब्वीर्यम् , त्रिष्टुभैवैनं छन्दसा वीर्येण चिनुते, द्वादश लोकंपृणा उपधाय पुरीषेणाभ्यूहति, द्वादशाक्षरा जगती, जागताः पशवो , जगत्यैवैनं छन्दसा पशुभिश्चिनुते , एषा वा अग्नेरुत्तरवेदि , रेतदग्निरुत्तरवेदिमांश्चीयते, योऽस्याग्निः पुरा चितः स्यात्तमन्ववसाय यजेत, यथा वा इदं दीप्यमाने भूयोऽभ्यादधात्येवं वावास्मिन्न् एतदभिपूर्वं भूयस्तेजो दधाति, तदाहुः, कः श्रेयांसं विषुप्तं बोधयिष्यतीति, यद्यजता आहुत्यैवैनं व्यर्धयति, गृहान् वा एष कुरुते योऽग्निं चिनुते, यद्वा अन्यतो विन्दते गृहांस्तदाहरति, य इष्ट्या वा पशुना वा सोमेन वा यजेत योऽस्याग्निः पुरा चितः स्यात्तमन्ववसाय यजेत, यथा वा इदमन्यतो वित्त्वा गृहानाहरत्येवं तत् तदाहुः, पुनर्वा स्रुवा एतद्यज्ञे क्रियते, यत्रैव क्व च यजेत तदेता एकविंशतिम् उपधाय यजेत प्रतिष्ठित्यै, प्रतिष्ठा ह्येकविंश इति ॥

3.4.6 अनुवाकः6  
समास्त्वाग्ना ऋतवो वर्धयन्त्व् इति, समाभिश्चैवैनं ऋतुभिश्च समिन्द्धे, सं दिव्येन दीदिहि रोचनेनेति, ज्योतिष्मन्तमेवैनं चिनुते, विश्वा आभाहि प्रदिशश्चतस्रा इति, तस्मादग्निः सर्वा दिशा आभाति , अमुत्रभूयादध यद्यमस्य बृहस्पते अभिशस्तेरमुञ्चा इत्यामयाविनः कुर्यात् , मृत्युर्वै यमो , ब्रह्म बृहस्पति , र्यावदेव ब्रह्म तेनैनं भिषज्यति, प्रत्यूहतामश्विना मृत्युमस्मादिति , अश्विनौ वै देवानां भिषजौ, ता अस्मान् मृत्युं प्रत्यूहता , उद्वयं तमसस्परीति, पाप्मानं एव तमोऽपहत्य स्वर्गं लोकमभ्यारोहति , आहृतो वै हैतनामनः सर्वतेरापाष्ठेरग्नेश्चित्यस्य होतासीत्, तमब्रुवन्, या अप्सुमतीस्ता इच्छेति, तस्मै वा एता गन्धर्वाप्सरसः प्राब्रुवन्, यदप्सुमतीः सामिधेनीर्भवन्ति शान्त्यै, चतुर्विंशतिम् अन्वाह, चतुर्विंशत्यक्षरा वै गायत्री, गायत्री यज्ञमुखम् , यज्ञमुखमेवालब्धा , अथो चतुर्विंशतिर्वा अर्धमासाः संवत्सर , एषा वा अस्थिता श्रीर्यत् संवत्सरो , न वा एष श्रियेलयति, न हास्य श्रीरिलयति, गायत्रीरन्वाह, तेजो वै गायत्री ब्रह्मवर्चसं , तेज एव ब्रह्मवर्चसं अवरुन्द्धे, त्रिष्टुभोऽन्वाह , ओजो वै वीर्यं त्रिष्टुब् , ओज एव वीर्यमवरुन्द्धे, यद् गायत्र्यश्च त्रिष्टुभश्च भवन्ति तेनैव तदुभयम् अवरुन्द्धे, या आग्नेयीरनिरुक्तास्ताः कार्या , अनिरुक्तं इव ह्येतदव्यावृत्तं , व्यावृतं पाप्मना भ्रातृव्येण गच्छति, ता अग्नीषोमीयस्य पशोः कुर्यात्, को हि देवक्षेत्रं द्विरभ्यारोक्ष्यतीति, तिस्रो रात्रीर् भृत्वाग्निश्चेतव्या इत्याहु, स्त्रिपदा विराट् , विराजं एवाप्नोति षड् रात्रीर्भृत्वाग्निश्चेतव्या इत्याहुः, षड् वा  ऋतवः संवत्सरः,
संवत्सरम् अनु विराडायत्ता, विराजं एवाप्नोति, दश रात्रीर् भृत्वाग्निश्चेतव्या, इत्याहु , र्दशाक्षरा विराट् , विराजं एवाप्नोति, द्वादश रात्रीर् भृत्वाग्निश्चेतव्या, इत्याहु , र्द्वादश मासाः संवत्सरः, संवत्सरम् अनु विराडायत्ता, विराजं एवाप्नोति, चतुर्विंशति रात्रीर् भृत्वाग्निश्चेतव्या, इत्याहु , श्चतुर्विंशतिर्वा अर्धमासाः संवत्सरः, संवत्सरम् अनु विराडायत्ता, विराजं एवाप्नोति, मासं भृत्वाग्निश्चेतव्या इत्याहु , र्मासश एव संवत्सरम् आप्नोति , अष्टौ वा एतन्मासो वसवोऽबिभ्रु, स्त इमं लोकमाजयन् गायत्रीं छन्दा , एकादश रुद्रा , स्तेऽन्तरिक्षं लोकमाजयंस्त्रिष्टुभं छन्दो , द्वादशादित्या, स्तेऽमुं लोकमाजयन् जगतीं छन्द, स्त आर्ध्नुवन् , ऋध्नोति य एवं विद्वान्त्संवत्सरम् अग्निं बिभर्ति, तस्मादाहुः, संवत्सरभृत एवाग्निरिति , अथैता आप्रियः प्रजापतिः प्रजाः सृष्ट्वा रिरिचानोऽमन्यत, स एता आप्रीरपश्यत्, ताभिरात्मानं आप्रीणीता , अग्निर्वै प्रजापति , र्यदेता आप्रियो भवन्ति , अग्निमेवैताभिर्यजमाना आप्रीणीते, लोमशं वा एतच् छन्दः पशव्यं ऊनातिरिक्तं प्रजननाय, विराजो भवन्ति, विराड्वै सर्वाणि छन्दांसि, सर्वाण्येवास्य छन्दांस्य् उपहितानि भवन्ति, ता विश्वचितः कुर्यात्, प्राणा वा एता ज्यायसीरिव च कनीयसीरिव च भवन्ति, ज्यायांस इव च हीमे कनीयांस इव च प्राणाः, प्राणान् एवात्मन् धत्ते ॥

3.4.7 अनुवाकः7  
यस्याग्निरुख्योऽनुगच्छति यथा पुत्रो जातः प्रमीयत एवं तत् , यद्यनुगछेत् तामेवोखां पुनः परीन्धीत , एषा वा अग्नेर् योनिः, स्वादेवैनां योनेः प्रजनयति ,
ईश्वरो वा एषो प्रजनितोर् योऽग्निं चिनुते ॥
यास्ते अग्न आर्द्रा योनयो याः कुलायिनीर् ये ते अग्ना इन्दवो या उ नाभयः ।
ताभिष्ट्वं उभयीभिः संविदानः प्रजानंस्तन्वेह निषीद ॥
इति यदेषार्द्रा योनिमति शान्त्यै, प्रजा वै कुलायम् , पशवः कुलायम् , यत् कुलायिनीः प्रजात्यै, हविर्भूतो वा एष योऽग्निं चिनुते, योऽग्निं चित्वान्यस्य स्त्रियम् उपैति यथा हविः स्कन्नं एवं स्यात् , यथा हविषे स्कन्नाय प्रायश्चित्तिमिछन्त्येवमस्मै प्रायश्चित्तिमिछेयु , र्यद्युपेयान् मैत्रावरुण्यामिक्षया यजेत,
मैत्रावरुणतामेवोपैति , आत्मनोऽस्कन्नत्वाय , पशुर्वा अग्नि , र्यो वै पशुं पुरस्तादुपचरति हिनस्ति वा एनं स, तस्मात् पुरस्तात् प्रत्यञ्चं नाक्रामति, तस्मादु पश्चात् प्राञ्चमुपचरति , आत्मनोऽहिंसायै, यो वै यथावृत्तमग्निं चिनुते यथारूपं प्रजाश्च ऋतवश्च कल्पन्ते, या दक्षिणावृतस्ता दक्षिणत उपदधाति, याः सव्यावृतस्ता उत्तरत, स्त्र्यालिखिताः पश्चात् प्राचीरुपदधाति, यथावृत्तं वा एतदग्निं चिनुते यथारूपं प्रजाश्च ऋतवश्च कल्पन्ते, ससत्योऽग्निश्चेतव्या, इत्याहुः ॥ भूर् भुवः स्वः ॥ इति पुरस्तात् स्वयमातृण्णा, यावदेतद्वै वाचः सत्यं ससत्यं एवाग्निं चिनुते, प्राणो वै स्वयमातृण्णा , अमृतं हिरण्यम् ,
यद्धिरण्येष्टकाम् उपधाय स्वयमातृण्णां उपदधाति , अमृत एवास्य प्राणान् दधाति, तेजोऽसि तेजो मे यच्छे, ति हिरण्येष्टका उपदधाति , एताभिर्वा इमे लोका विधृता , अथो एताभिरेवाग्निं चिनुते , इमे लोकाः प्रभान्ति, देवा असुरान् हत्वा मृत्योरबिभयु, स्ते छन्दांस्यपश्यन् , तानि प्राविशन् , तेभ्यो यद्यदच्छदयत्तेनात्मानं अछादयन्त, तच् छन्दसां छन्दस्त्वं , चितिं चितिम् उपधायाग्नेय्या धाम छन्दोऽभिमृशति, स्वामेव देवताम् उपप्रविशति , आत्मनोऽहिंसायै ॥ श्येनचितिं चिन्वीत स्वर्गकामः, श्येनो वै भूत्वा गायत्र्यमुं लोकमपतत् स्वर्गस्य लोकस्य समष्ट्यै, रथचक्रचितिं चिन्वीत भ्रातृव्यवान् , रथचक्रं वै वज्रं कृत्वा देवा असुरेभ्य उपप्रावर्तयन् , तेषां शततर्हमदृंहन्  , तदेतामेव वज्रं कृत्वा यजमानो भ्रातृव्यायोपप्रवर्तयति, शततर्हं ह दृंहति, प्रउगचितिं चिन्वीत भ्रातृव्यवान्,  उभयतो वै देवानसुराः परीयत्ता आसन् ,  पुरस्तादन्ये पश्चादन्ये, तान् वा एतेन व्यनुदन्त, तद् भ्रातृव्यस्य वा एष विनोदो , द्रोणचितिं चिन्वीतान्नकामो , द्रोणेन वा अन्नमद्यते , अनुरूपेणैवान्नाद्यमवरुन्द्धे, पश्चाच्चरुर्भवति अनुरूपत्वाय, श्मशानचितिं चिन्वीत यः कामयेता, ञ्जसा पितृलोकं उपेयां इति , अञ्जसा पितृलोकमुपैति , उप चान्यं चिन्वीत ग्रामकामो , यथैवैतं उपचिनोत्येवमस्मै ग्रामं उपचिनोति, समूह्यं चिन्वीत पशुकामो , यथैवैतं समूहत्येवमस्मै दिग्भ्यः पशून्त्समूहति ॥

3.4.8 अनुवाकः8  
प्रजापतिर्वा एतमग्रेऽग्निमचिनुत ऋतुभिः संवत्सरम् , वसन्तेन पुरस्तादचिनुत, ग्रीष्मेण दक्षिणं पक्षं, वर्षाभिरुत्तरं, शरदा पुच्छं, हेमन्तेन मध्यम् , ब्रह्मणैव पुरस्तादचिनुत, क्षत्रेण दक्षिणं पक्षं, विशोत्तरं, पशुभिः पुच्छमाशया मध्यम् , एतावद्वा अस्ति, यावदेवास्ति तत् स्पृणोति, तदवरुन्द्धे, स्वर्गाय वै लोकायाग्निश्चीयते,  वज्र एकादशिनी, यदेकादशिनीं मिनुयाद्वज्रः पुरस्तादवगृह्णीयात् , अस्वर्ग्यः स्यात् , यन् न मिनुयादपशुः स्यात् , एकयूप, एकादश पशवो नियुज्या, स्तेन पशव्या, स्तेन स्वर्गो , यत् पक्षसंमितां मिनुयात् कनीयांसं यज्ञक्रतुमुपेयात् कनीयसीं प्रजां कनीयसः पशून् कनीयोऽन्नाद्यं पापीयान्त् स्यात् , अथ यद् वेदिसंमितां मिनोति ज्यायांसं चिनुते ज्यायांसं एव यज्ञक्रतुमुपैति भूयसीं प्रजां भूयसः पशून् भूयोऽन्नाद्यं वसीयान् भवति , एषा वा अग्नेरुत्तरवती नाम चिति, रुत्तरमुत्तरं श्वः श्वः श्रेयान् भवति य एवं वेद, द्वेधा वा अग्निं चिक्यानस्य यश इन्द्रियं गच्छत्य, ग्निं वा गच्छत्यात्मानं वा ॥
रुचं नो धेहि ब्राह्मणेषु रुचं राजसु धारय ।
रुचं विश्येषु शूद्रेषु मयि धेहि रुचा रुचं ॥
इति यज्जुहोति , आत्मानं वा एतदग्नेर्यशसार्पयति , ईश्वरो वा एष दुश्चर्मा भवितोर्योऽग्निमध्येति ॥
तत् त्वा यामि ब्रह्मणा वन्दमानस्तदाशास्ते यजमानो हविर्भिः ।
अहेडमानो वरुणेह बोध्य् उरुशँसं आ ना आयुः प्र मोषीः ॥
इति यज्जुहोति शान्तिर्वा एषाग्नेर् गुप्तिरात्मनो , वयो वा अग्नि, स्तस्मादग्निचिता पक्षिणो नाशितव्यं नो अग्निविदा, यदश्नीयात् तं एवाश्नीयात् , स एनं आर्तिं निनयेत्, प्रजापतिर्वा एतमग्रेऽग्निमचिनुत ज्यैष्ठ्यकामः, स ज्यैष्ठ्यं महिमानं अगच्छत् , ज्यैष्ठ्यं महिमानं गच्छति य एवं विद्वानग्निं चिनुते, 
प्रजापतिः प्रजाः सृष्ट्वा ता अनुप्राविशत्, सोऽब्रवीत् , यो मेतः संचिनवदर्ध्नुवत्स इति, तं देवाः समचिन्वन् , त आर्ध्नुवन् , तच् चित्यस्य चित्यत्वं , तद्य एवं विद्वानग्निं चिनोति प्रजापतिमेव संचिनोति , ऋध्नोति, तस्मादाहुः, प्रजापतिचित एवाग्निरिति ॥

3.4.9 अनुवाकः9  
देवेभ्यो वा अग्निं चिक्यानेभ्यो न व्यौच्छत्, तेऽग्ना आहुतिम् अजुहवु, स्तुभ्यमग्रे व्युच्छ, तथास्मभ्यं विवत्स्यतीति, तयाग्नये व्यौच्छत् , व्यग्नया औच्छत् , नाहुत्यै व्यौच्छत्, तस्या आहुत्यै यज्ञेन व्यौच्छत् , व्याहुत्या औच्छत् , न यज्ञाय व्यौच्छत्, तस्मै यज्ञाय दक्षिणया व्यौच्छत् , वि यज्ञायौच्छत् , न दक्षिणायै व्यौच्छत्, तस्यै दक्षिणायै ब्राह्मणेन व्यौच्छत् , वि दक्षिणाया औच्छन् न ब्राह्मणाय व्यौच्छत्, तस्मै ब्राह्मणाय ब्रह्मणा व्यौच्छत् , वि ब्राह्मणायौच्छत् , न ब्रह्मणे व्यौच्छत्, तस्मै ब्रह्मणे तपसा व्यौच्छत् , एता वै तपःपरार्धा व्युष्टयः, श्वोवसीयस्यस्मै व्युच्छति य एवं विद्वान् व्युष्टीरुपधत्ते, यो वै यथापूर्वं व्युष्टीर् वेद यथापूर्वमस्मै व्युच्छति , औषसी वाव प्रथमा व्युष्टिर्व्यवा, डिति वा आहु , र्यदौषस्युदेति, यद् व्युछति,
यदग्निराधीयते, यत् सूर्य उदेति, यद्धस्ता अवनेनिक्ते, यदश्नाति, यत् पिबति , एता वै यथापूर्वं व्युष्टयो , यथापूर्वमस्मै व्युच्छति य एवं विद्वान् व्युष्टीरुपधत्ते ॥

3.4.10 अनुवाकः10  
यो वा अग्निमयोनिमनायतनं चिनुतेऽयोनिरनायतनो भवति , आपो वा अग्नेर् योनिः , यत् कुम्भेष्टका उपदधाति योनिमन्तमेवायतनवन्तमग्निं चिनुते योनिमानायतनवान् भवति , अधरसपत्नोऽग्निश्चेतव्या, इत्याहु, रापो वा अग्नेः सपत्नो , यत् कुम्भेष्टका उपदधाति , अधरसपत्नं एवाग्निं चिनुतेऽधरोऽस्मात्पाप्मा भवत्यधरः सपत्नः, शुग् वा अग्नि, रापः शान्ति , र्यत् कुम्भेष्टका उपदधाति शान्त्यै, यत् कुम्भाश्च कुम्भ्यश्च तन् मिथुनं , यद् द्वन्द्वं ,
प्रजात्यै, द्वादशोपदधाति, द्वादश मासाः संवत्सरः, संवत्सरमेवाप्त्वावरुन्द्धे, नैवारश्चरुस्त्रयोदशो भवति , अस्ति मासस्त्रयोदश, स्तं एवैतेनाप्त्वावरुन्द्धे,
पयसि भवति, यत् पयो , ग्राम्यं तेनान्नाद्यमवरुन्द्धे, यन् नीवारा , आरण्यं तेन, तेनैव तदुभयम् अवरुन्द्धे ॥
इत्य् उपरिकाण्डे वसोर्धारीयः चतुर्थः प्रपाठकः ॥
प्रपाठकः5  
3.5.1 
आ वा एष प्रजापतये वृश्चते यः शिर उपदधाति नेतराण्यङ्गानि , अस्थिचिदस्य श्मशानचिद् भवति, यदेतां पुरुषचितिम् उपदधाति न प्रजापतया आवृश्चते ,
अनस्थिचिदस्याश्मशानचिद् भवति, षट्त्रिंशतं एता उपदधाति, षट्त्रिंशदक्षरा बृहती, बार्हताः पशवो , बार्हतः पुरुषः, पुरुषस्य प्रतिमोपधीयते, स ह्येष धीयते ,
एष ह त्वेव यजमानोऽमुं लोकं नाति प्रमीयते यस्यैता उपधीयन्ते ॥

3.5.2 अनुवाकः2  
अथैताः पञ्चापञ्चीनाः, शिथिर इव वा अग्निश्चित्यो , यत् पञ्चापञ्चीना उपदधाति , अग्नेर्धृत्या अशिथिरत्वाय, पञ्चोपदधाति, पाङ्क्तो यज्ञो , यावान् एव यज्ञस्तमालब्ध, भूयस्कृदसि, वरिवस्कृदसीति , अग्ना एव भूमानं दधाति, भूयान् प्रजया पशुभिर्भवति , अप्सुषदसि, गृध्रसदसीति, वयो वा अग्निः, समिक्ष्यमेवैनं वयः करोति, वयो भूत्वा स्वर्गं लोकं एति यस्यैता उपधीयन्ते ॥

3.5.3 अनुवाकः3  
चितः स्थ परिचितः स्थेति,  शर्कराः परिश्रयति, यच् शर्करा अपरिश्रित्य सिकता निवपेद् रेतः सिक्तं परासिच्येता , ऽथ यच् शर्करा अपरिश्रित्य सिकता निवपति रेतसः सिक्तस्य परिगृहीत्यै ॥

3.5.4 अनुवाकः4  
वि वा एष यज्ञश्छिद्यते यदसंस्थितं पशुमुत्सृजन्ति, सं ह स्म वा एतमाशोकेयः स्थापयति , आज्येन संस्थाप्यम् यज्ञस्य संतत्या अविछेदाय ॥

3.5.5 अनुवाकः5  
स्वर्गं वा एष लोकमन्वारोहति योऽग्निं चिनुते, यदन्वारोहान् जुहोति स्वर्गं एवैनं लोकं गमयित्वाथ कामं चरति ॥
इत्य् उपरिकाण्डे पञ्चमः प्रपाठकः ॥

प्रपाठकः6  
3.6.1 अनुवाकः1  
आग्नावैष्णवं एकादशकपालं निर्वपेत् , अग्निर्वै सर्वा देवता , विष्णुर्यज्ञो , देवताश्चैव यज्ञं चालब्धा , अग्निर्वै यज्ञस्यान्तोऽवस्तात् , विष्णुः पुरस्तात् , उभयत एव यज्ञस्यान्ता आलब्ध, तदाहु , र्न ऋत इन्द्राद्यज्ञोऽस्त्विति, यदष्टाकपालस्तेनाग्नेयो , यत् त्रिकपालस्तेन वैष्णवो , यदेकादशकपालः संपद्यते तेनैन्द्रो , अग्निर्वै यज्ञस्य पवित्रं , विष्णुर्यज्ञः, पवित्रपूतं एव यज्ञं आलब्ध, मेधस्य वा एतद्यज्ञस्य रूपं यत् पुरोडाश, स्तस्मात् पुरोडाश एव कार्य , श्चरू कुर्वन्ति, धेन्वा वै घृतं पयो , अनडुहस्तण्डुला, स्तन् मिथुनं , मिथुनं एवास्य यज्ञमुखे दधाति, तेजो वै घृतं , तेजस एव प्रजायते, पुरुषो वा एष मेधायालभ्यते, पुरुषस्येव ह्येषा प्रतिमा, यत इव हि रूपं तस्माच्चरुरेव कार्यो , वेदिमति दीक्षते, विन्दा, इति वै वेदिमति दीक्षते, विन्दते ह वै यो वेदिमति दीक्षते , अथो यज्ञपथ एवादीक्षिष्ट, वेद्या वै देवा इमं असुराणामविन्दते , इमां एव विन्दते यो वेदिमति दीक्षते , अथो यज्ञपथं एवालब्ध, प्राचीनवंशं कुर्वन्ति दिशो,  यदिमां व्यकल्पयन्न् इमां एव देवेभ्योऽकल्पय, न्निमां पितॄभ्य इमामसुरेभ्य, इमां मनुष्येभ्यो , देवतामेष उपैति यो दीक्षते, देवानां एव दिशम् उपावर्तते, प्राचीनां एव दिशम् उपावर्तते , अथो देवक्षेत्रमेव प्रावस्यति परिश्रयन्ति , अन्तर्हितो वै दैवात् क्षयान्मानुषः क्षयो , मानुषादेवैनं क्षयादन्तर्दधति , अथो रक्षसामनन्ववायाय ,  एति वा एषोऽस्माल्लोकाद् यो दीक्षते, जनं ह्येति, देवलोकमभ्यारोहति, परिश्रयन्तोऽतिरोकान् कुर्वन्ति, तेनास्माल्लोकान् नैति, तेनास्मिंल्लोके धृतः पुरस्तात् प्रायणं कुर्यात् स्वर्गकामस्य , असौ वा आदित्यः स्वर्गो लोको , अमुष्यैनं आदित्यस्य सामक्षं गमयति, दक्षिणतः प्रायणं कुर्याद् यं कामयेत, पितृलोक ऋध्नुयादिति , एषा वै पितॄणां दिक्, पितृलोक एव ऋध्नोति, पश्चात् प्रायणं कुर्यात् प्रजाकामस्य, पश्चाद्वै रेतो धीयते, रेतो दीक्षितो , रेतोऽस्मिन् दधाति , उत्तरतः प्रायणं कुर्याद् यं कामयेत, मनुष्यलोक ऋध्नुयादिति , एषा वै मनुष्याणां दिक् , मनुष्यलोक एव ऋध्नोति , उत्तरतः पुरस्तात् प्रायणं कुर्याद् यं कामयेतोभयोर् लोकयोर् ऋध्नुयादिति , उभयोर्वा एतल्लोकयो , रुभयोरेव लोकयोर् ऋध्नोति सर्वतः प्रायणं कुर्याद् यं कामयेत , सर्वासु दिक्ष्व् इत्य् ऋध्नुयादिति, सर्वासु दिक्ष्व् इत्य् ऋध्नोति ॥

3.6.2 अनुवाकः2  
केशश्मश्रु वपते, दतो धावते, नखान् निकृन्तते, स्नाति, मृता वा एषा त्वग् अमेध्यं वा अस्यैतदात्मनि शमलं तदेवापहते, मेध्य एव मेधमुपैति , अप्सु दीक्षां प्रवेशयित्वा देवाः स्वर्गं लोकमायन्, यदप्सु स्नाति तामेव दीक्षामालभते , अथ यदपोऽवभृथमभ्यवैति तां वा एतद् दीक्षां पुनरप्सु प्रवेशयति , ओषधे त्रायस्वैनमित्याह त्रात्या एव, स्वधिते मैनं हिंसीरिति, वज्रो वै स्वधितिः, स ईश्वरोऽशान्तो यजमानं हिंसितो , र्यत् तॄणमन्तर्दधाति यजमानस्याहिंसायै,
देवश्रुदिमान् प्रवपा इति, देवश्रुद् ह्येतान् प्रवपते, स्वस्त्युत्तरं अशीयेति, स्वस्त्यस्य यज्ञस्योदृचं अशीयेति वा एतदाह , आपो मा मातरः सूदयन्त्व् इति , आपो हि यज्ञो , घृतेन मा घृतप्वः पुनन्त्व् इति, देवताभिरेवात्मानं पावयते, विश्वं हि रिप्रं प्रवहन्तु देवीरिति, यदेवास्य रिप्रममेध्यमात्मनि शमलं तदस्मादधि प्रवहन्ति , उदिदाभ्यः शुचिरा पूत एमीति, श्रुचिरेवाभ्यो यज्ञियो मेध्यः पूत उदेति, हविर्वै दीक्षितो , यदा वै हविर्यजुषा प्रोक्षत्यथ हविर्भवति, यद्यजुषा स्नपयति हविरेवैनं अकर्, अश्नाति, प्राणा वा अशनं , प्राणान् एवात्मन् धित्वा दीक्षते, सुषिरो वै पुरुषः, स वै तर्ह्येव सर्वो यर्ह्याशितो , यदाशितो भवति मेध्य एव मेधमुपैति, यथा वा इह दीक्षित एवं वा एषोऽमुष्मिंल्लोक एव वा अत्याशितस्य तिष्ठति, तस्मान् नात्याशितेन भवितव्यं , तन् न सूर्क्ष्यं, आशितेनैव भवितव्यं , यथैव कनीयः कनीयोऽश्नीयादेवमश्नीयात् , यद्धि दीक्षितः सन् कनीयोऽश्नाति तेन दीक्षित आङ्क्ते , अभ्यङ्क्ते, वासः परिधत्ते , एता वै पुरुषस्य तन्वः, सतनूरेव मेध्यम् उपैति, नवनीतेनाभ्यङ्क्ते, घृतं देवानां, आयुतं मनुष्याणां , निष्पक्वं गन्धर्वाणां , स्वयंविलीनं पितॄणां , सर्वदेवत्यं वा एतत्, तस्मान् नवनीतेनाभ्यङ्क्ते, दर्भपिञ्जूलाभ्यां समायौति, तत् स्विद् अभ्यञ्जनं अकर् अथो अभ्येवैतद् घारयति मेधत्वाय, महीनां पयोऽसीत्या, ह, महीनां ह्येतत् पयो , अपामोषधीनां रसा इति , अपां ह्येष ओषधीनां रसो , वर्चोधा असि, वर्चो मे धेहीति आशिषं एवाशास्ते ॥

3.6.3 अनुवाकः3  
प्रस्वाङ्क्ते प्रजात्यै , ईषीकयाङ्क्ते, शलस्या हि मनुष्या आञ्जते, सतूलयाङ्क्ते , अपतूलया हि मनुष्या आञ्जते, दक्षिणं पूर्वमाङ्क्ते, सव्यं हि पूर्वं मनुष्या आञ्जते, त्रिरन्यत् त्रिरन्यदाङ्क्ते , अपरिमितं हि मनुष्या आञ्जते, न पुनर् निषेवयति, पुनरावर्तं हि मनुष्या आञ्जते , इन्द्रो वै वृत्रमहन् , तस्य कनीनिका परापतत्, सा त्रिककुभमगच्छत्, तदाञ्जनं त्रैककुभमाङ्क्ते, सत्यं वै चक्षु , र्नेव वाचे श्रद् दधाति, सत्यं एवालभ्य दीक्षामुपैति , अन्तरहं त्वया द्वेषो अन्तरारातीर्दधे महता पर्वतेनेति, पर्वतेन वा एतद्द्वेषोऽरातीरन्तर् धत्ते, चक्षुःपा असि, चक्षुर्मे पाहीति , आशिषं एवाशास्ते , ऊर्ध्वं चावाञ्चं च पावयति , ऊर्ध्वश्च ह्ययमवाङ् च प्राणः , यं द्विष्यात्तमक्ष्णया पावयेत् , प्राणानस्य मोहयति, प्रमायुको भवति, चित्पतिस्त्वा पुनात्व् इति, यज्ञो वै चित्पति, र्वाचस्पतिस्त्वा पुनात्व् इति, वाचस्पतिरेवैनं यज्ञाय पावयति, देवस्त्वा सविता पुनात्व् इति, सवितृप्रसूत एवैताभिर्देवताभिर्मेधायात्मानं पावयते , अछिद्रेण पवित्रेणेति , एतद्वा अछिद्रं पवित्रं यत् सूर्यस्य रश्मयो , अछिद्रेणैवैनं पवित्रेण पुनाति, तस्य ते पवित्रपते पवित्रेणेति, यज्ञो वै पवित्रपति, र्यज्ञाय खलु वा एष कमात्मानं पावयते ॥ यज्ञं शकेयम् ॥ इति इन्द्रो वै वृत्रमप्स्व् अध्यहन् , तासां यद्यज्ञियं मेध्यमासीत्तदुदक्रामत्, ता इमा ओषधयोऽभवन् , तासां वा एतत्तेजो यद् दर्भा, एता वै शुष्का आपो , यदेवासांस्तेजस्तदवरुन्द्धे, त्रयीर्वा आपो,  दिव्याः पार्थिवाः समुद्रिया, स्ताः सर्वा दर्भो विवस्थैत्, तस्माद् दर्भः पवित्रं , द्वाभ्यां पावयति, द्वे पवित्रे, द्विपाद्यजामानो, यावान् एवास्यात्मा तं पावयति, त्रिः पावयति, त्रिषत्या हि देवा , अथो त्रयो वा इमे प्राणाः,  प्राणोऽपानो व्यानो , यावान् एवास्यात्मा तं पावयति, सप्तभिः पावयति, सप्त वै छन्दांसि, छन्दोभिरेवैनं पावयति , अथो ब्रह्म वै छन्दांसि, ब्रह्मणैवैनं पावयति , एकविंशत्या पावयति, दश हस्त्या अङ्गुलयो दश पाद्या, आत्मइकविंशो , यावान् एवास्यात्मा तं पावयति, त्रया वै नैर्ऋता, अक्षाः स्त्रियः स्वप्नो , यद् दीक्षते तेनाक्षैश्च स्त्रीभिश्च व्यावर्तते, यां प्रथमां दीक्षितो रात्रीं जागर्ति तया स्वप्नेन व्यावर्तते, यां प्रथमां दीक्षितो वसति यज्ञं तयावरुन्द्धे, यां सोमे क्रीते प्रजां तया, यां श्वःसुत्यया पशूंस्तया ॥

3.6.4 अनुवाकः4  
आकूत्यै प्रयुजे अग्नये स्वाहेति , आकूत्या वा आकूतिर् यक्ष्यते स्य इति, प्रयुजः खलु वा एनं यज्ञाय प्रयुञ्जते, मेधायै मनसे अग्नये स्वाहेति, मेधया हि मनसा यज्ञमश्नुते, दीक्षायै तपसे अग्नये स्वाहेति, दीक्षया हि तपसा यज्ञमश्नुते, सरस्वत्यै पूष्णे अग्नये स्वाहेति, वाग् वै सरस्वती, वाचा व्याहरति यक्ष्यते स्य इति, पूषा खलु वा एनं यज्ञं प्रापिबद् य एनं अपूपुषत् , आपो देवीर्बृहतीर्विश्वशंभुवा इति , आपो हि यज्ञो , द्यावापृथिवी उरो अन्तरिक्षेति, द्यावापृथिवी वा अन्व् अन्तरिक्षं यज्ञ उपश्रित, स्तत एव यज्ञमालब्ध, बृहस्पतिर्नो हविषा वृधातु स्वाहेति, ब्रह्म वै बृहस्पति , र्ब्रह्मणा वा एतत् पुरस्तात् सर्वान् कामानाप्त्वा दीक्षामालभते, यत्र वा अस्य यज्ञः श्रितो यत्रयत्रोपश्रितस्ततस्ततो वा एतत्सर्वं ब्रह्मणा यज्ञं संभृत्यालब्ध, न वा एकाहुतिर् दीक्षितं करोति, यदेतानि जुहोति द्वितीयत्वाय, प्रजापतिर्वै यत् किंच मनसादीधेत्तदाधीतयजुर्भिरेवाप्नोत् , तदाधीतयजुषामाधीतयजुष्ट्वं , तद्य एवं विद्वानाधीतयजूंषि जुहोति यदेव किंच मनसा दीध्यज्जुहोति तदाप्नोति , एते वै यज्ञस्य संभारा , एष ह त्वेव संभृतसंभारेण यज्ञेन यजते यस्यैतानि हूयन्ते , एतद्ध स्म वा आहारुण औपवेशिः, किमु स यज्ञेन यजेत यो यज्ञस्य संभारान् न विद्यादिति, पञ्चभिर्जुहोति, पाङ्क्तो यज्ञो , यावानेव यज्ञस्तमालब्ध, षड्भिर्जुहोति, षड् वा ऋतव , ऋतुष्वेव प्रतितिष्ठति, यज्ञो वै सृष्टः, प्र सामाव्लिनात् , प्र यजु, स्तं वा ऋगेवायच्छत् , एका वा एनं ऋग् अयच्छत् , द्वादश यजूंषि, नव सामानि, तस्मान् नवभिर् बहिष्पवमाने स्तुवते, नव ह्येनं सामानि अयच्छन् , तस्माद्वात्संबन्धविदो द्वादशभिरौद्ग्रभणं जुह्वति, द्वादश ह्येनं यजूंष्यायच्छन् , एतर्हि खलु वा एष सृज्यते यर्हि दीक्षते, यद् ऋचौद्ग्रभणं जुहोति यज्ञं वा एतत् सृष्टमृचायच्छति, तस्मादारुणिविद ऋचौद्ग्रभणं जुह्वति , एका ह्येनं ऋग् अयच्छत् ॥

3.6.5 अनुवाकः5  
यज्ञो वै प्रजापतिः, प्राजापत्यं एतच् छन्दो यदनुष्टुब् , यदनुष्टुभा जुहोति स्वेनैवैनं छन्दसावरुन्द्धे , एकया जुहोति , एको हि प्रजापति , रनिरुक्तया जुहोति ,
अनिरुक्तो हि प्रजापतिः, पूर्णया जुहोति, पूर्णो हि प्रजापति, र्यद् ऊनया जुहुयाद् भ्रातृव्याय लोकं उच् शिंषेत् , अथ यत् पूर्णया जुहोति न भ्रातृव्याय लोकं उच् शिंषति , ऊर्जो वा एतद् रूपं यत् पूर्णम् , यत् पूर्णया जुहोति यज्ञे वा एतद् ऊर्जं दधाति, विश्वो देवस्य नेतुरिति सावित्रम् , मर्तो वुरीत सख्य, मिति पितृदेवत्यम् , विश्वो राय इषुध्यती, ति वैश्वदेवं , द्युम्नं वृणीते, ति बार्हस्पत्यं , पुष्यसा, इति पौष्णं , सारस्वतः स्वाहाकारः, सर्वदेवत्या वा एषा ऋक्, तस्मादेषैका सत्यौद्ग्रभणं परिबभूव, सर्वाभ्यो देवताभ्यो यज्ञ आलभ्या,  इत्याहुः, सर्वदेवत्या वा एषा ऋक् , यदेतया ऋचौद्ग्रभणं जुहोति सर्वाभ्यो वा एतद्देवताभ्यो यज्ञं आलभते , अनुष्टुभो वा एतस्याः सत्यास्त्रीण्यष्टाक्षराणि पदानि एकं सप्ताक्षरं , यत्सप्ताक्षरं तस्य चत्वार्यक्षराण्येकस्मिन् पद उपयन्ति, त्रीण्येकस्मिन् , यत्र चत्वार्य् उपयन्ति सा जगती, यत्र त्रीणि सा त्रिष्टुब्, यदष्टाक्षरं तेन गायत्री, यदनुष्टुप् तेनानुष्टुप्, सर्वैरेवास्य छन्दोभिर् हुतं भवति, छन्दःप्रतिष्ठानो वै यज्ञ , श्छन्दःसु वावास्यैतद्यज्ञं प्रतिष्ठापयामकः, स्वाहाकारेण खलु वा एषा पङ्क्तिः, पाङ्क्तो यज्ञः पङ्क्तिप्रायणः पङ्क्त्युदयनः, पङ्क्तिप्रायणमेवास्य यज्ञं पङ्क्त्युदयनं अकर्, अथो वाग् वै छन्दांसि, वाचं वा एतन्मध्यत आप्त्वावरुन्द्धे, तस्मादियं वाङ् मध्यतो वदति, मध्यतो हीयं वाक्, प्रजापतिर्वै स्वां दुहितरं अध्यैदुषसं , तस्य रेतः परापतत्, ते देवा अभिसमगच्छन्त, तस्माद् दीक्षितो न ददाति न पचति , अथैनं अभिसंगच्छन्ते, तदुदगृभ्णन् , तदौद्ग्रभणस्यौद्ग्रभणत्वं , तेन यज्ञमतन्वन्त, यज्ञो यदग्रे व्यभवत्स त्रेधा व्यभवत्, स वा ऋक्ष्वेव तॄतीयेनाश्रयत, सामसु तॄतीयेन, यजुःषु तॄतीयेन, या वा अस्य प्रिया तनूरासीत्तया यजुरश्रयत , उच्चैर् ऋचा क्रियत,  उच्चैः साम्नोपांशु यजुषा, यज्ञस्य ह्यत्र प्रिया तनू , र्यद्यजुषोच्चैः कुर्याद्यज्ञस्य प्रियां तन्वमुद्धृतां कुर्यात् , अब्रह्मवर्चसी स्यान् नग्नंभावुकः ॥

3.6.6 अनुवाकः6  
आहिताग्निर्वा एष सन्नाग्निहोत्रं जुहोति , न दर्शपूर्णमासौ यजते,  तद्या आहुतिभाजो देवतास्ता अनुध्यायिनीः करोति, कर्शयत आत्मानं , तेनैवास्य तद् धुतं भवति, देवा असुरान् हत्वैभ्यो लोकेभ्यः प्राणुदन्त, तेषामसवो मनुष्यान् प्राविशन् , तदिदं रिप्रं पुरुषेऽन्तर्, अथो कृष्णमिव चक्षुष्यन्तर् , तन्नाश्नीयात् , असुर्यमेवापहते, यदा वै पुरुषे न किंचनान्तर्भवति,  यदास्य कृष्णँ चक्षुषोर्नश्यत्य, थ मेध्यो, यदि कुर्यान् नक्तं कुर्या, दसुर्यो वै रात्रि , रसूर्यमेवासूर्यं क्रियते, वाचं वा एतद् दीक्षयन्ती, ति ह स्माहारुण औपवेशि, र्य उताञ्जानोऽभ्यञ्जानोऽथ दीक्षितवादं वदति स वाव दीक्षित इति, सायं प्रातर्  वै मनुष्याणां देवहितमशनं  अतिनीय सायमशनं अतिनीय प्रातरशनं व्रतं व्रतयति, मानुषस्य व्यावृत्त्यै , अदन्ती, ति वै गा आहु , रश्नन्ती, ति मनुष्यान्, जुहुधीति देवेभ्यो , अथवा एतमाहुः ॥ व्रतं उपेहि व्रत्य ॥ इति, व्रतं ह्येतस्य, व्रतेन यज्ञः संततो , व्रतेनैव यज्ञं संतनोति , अभ्यर्धो वा ऋक्सामे यज्ञादास्तां,  तयोर्यौ महिमाना आस्तां ता अपनिधाय  यज्ञं उपावर्तेताम् ,  तौ महिमाना अहोरात्रे अभवताम् , तयोर्वा एतद् रूपं यत् कृष्णाजिनस्य, यच् शुक्लं तदह्नो रूपं , यत् कृष्णँ तद् रात्रे, स्तौ वा एतन्महिमाना अन्वारभते संपारणाय, सं मा पारयता इति , अहोरात्रे मिथुनं समभवताम् , तयोस्तेजोऽपाक्रामत्, तत् कृष्णं प्राविशत्, तद्वा एतदन्वारभते, द्यावापृथिवी मिथुनं समभवताम् , तयोर् वीर्यमपाक्रामत्, तत् कृष्णं प्राविशत्, तद्वा एतदन्वारभते, यथा वा इदं नावं पारं तरिष्यन्न् आरोहत्येवं वा एतद् ऋक्सामे आरुक्षत्, ते एनं आ यज्ञस्योदृचः संपारयतो , यतो वै लोमानि कृष्णाजिनस्य ततो यज्ञो , यतो यज्ञस्ततो देवता , यद् बहिर्लोमं पर्यूर्णुवीतान्तर्हितो दीक्षितो यज्ञात् स्यात् , यदन्तर्लोमं अन्तर्हितो यज्ञो देवताभ्यो , द्वे विषूची प्रतिमुच्ये, अनन्तर्हितो दीक्षितो यज्ञाद् भवति , अनन्तर्हितो यज्ञो देवताभ्यो , यद्येकं स्यादन्तं प्रतिभुजेत्, तेनैव तदुभयमाप्नोति, हविर्वै दीक्षितो , यदन्यत्र कृष्णाजिनादासीत यथा हविः स्कन्नं एवं स्याद्, यथा हविषे स्कन्नाय प्रायश्चित्तिमिछत्येवमस्मै प्रायश्चित्तिमिछेयु , श्छन्दांसि च वा एष देवताश्चाभ्यारोहति, तानि एनं ईश्वराणि प्रतिनुदो , यदाह, नमस्ते अस्तु, मा मा हिंसीरिति, नमस्कारो वा एषो अप्रतिनोदाय, देवता वै यज्ञस्य शर्म, यज्ञो यजमानस्य, यदाह, विष्णोः शर्मासि, शर्म मे यच्छेति, देवता वा एतद्यज्ञस्य शर्माक, र्यज्ञं यजमानस्य, प्रोर्णुते, प्रावृत इव हि दीक्षितो , अथो एतदिव हि दीक्षितस्य रूपं यत् प्रावृतं , तस्मात् प्रोर्णुते, वासः परिधत्ते, सर्वदेवत्यं वै वासः, सर्वाभिर्वा एतद्देवताभिरात्मानं परिश्रयन्ति ॥

3.6.7 अनुवाकः7  
यज्ञस्य वै सृष्टस्योल्बमन्वलंबत तद्वासः क्षौमं अभवत्, तस्मात् क्षौमेण दीक्षयन्ति यज्ञस्य सयोनित्वाय, प्राचीनमात्रा पत्नी दीक्षयन्ति , इन्द्रस्य वै प्राचीनमात्रा , इन्द्रियं स्त्रियाः प्रजा, यत् प्राचीनमात्रा पत्नी दीक्षयन्ति , इन्द्रियमस्यां दधाति, योनिर्वै दीक्षितस्य दीक्षितविमितं , जरायु कृष्णाजिनं, उल्बं दीक्षितवासो, नाभिर्मेखला, गर्भो दीक्षितः, स्वं वा एतद् योनिं दीक्षित आशयेत्, तस्माद् दीक्षितेन दीक्षितविमितान्नानृतुभिः क्रम्यम्, एष ह्येतस्य योनिः , अतो ह्येषोऽधि प्रजायते गर्भो दीक्षितो , यद् ऋत आविःकुर्वीत दत्वन्तो गर्भा जायेरन्, यदनृतु स्मयेत तेजोऽस्य परापातुकं स्यात्, तस्मान् नानृतु स्मेतव्यं , तेजसोऽपरापाताय , अजातो वै पुरुषः, स वै यज्ञेनैव जायते, स वै तर्ह्येव जायते यर्ह्यदः सोमे क्रीते प्रोर्णुता, इतो ऽग्रे प्रोर्णुते , अथो ह्यग्रे पुरुषो जायते, स वै तर्ह्येव सर्वो जायते यर्ह्यदोऽपोऽवभृथमभ्यवैति, तर्हि स तस्मात्सर्वो निर्मुच्यते, त्रिवृता वै स्तोमेन प्रजापतिः प्रजा असृजत, यत् त्रिवृन्मेखला भवति प्रजननाय, त्रिवृद्वै वज्र उदरं वृत्रः पाप्मा क्षुद् भ्रातृव्यः पुरुषस्य, यन्मेखलां पर्यस्यते, वज्रं एव सपत्नाय भ्रातृव्याय प्रहरति, यं द्विष्यात् तं तर्हि मनसा ध्यायेत् , वज्रं एवास्मै प्रहरति, स्तृणुत एव , अङ्गिरसो वै स्वर्यन्तो यत्र मेखलाः संन्यास्यंस्ततः शरोऽजायत, तस्माच् शरमयी , ऊर्ग् वा ओषधया , ऊर्जं वा एतन्मध्यत आत्मनो धत्ते प्रजानां च, योक्त्रेण पत्नी संनह्यते, मेखलया दीक्षितो , अथो मिथुनत्वाय , ऊर्ध्वं वै पुरुषस्य नाभेर्मेध्यम्, अवाचीनं अमेध्यम् , यन्मेखलां पर्यस्यते मेध्यस्य चामेध्यस्य च विधृत्यै, देवताभ्यो वा एष मेधायात्मानं आलभते यो दीक्षते, बध्नीत इव वा एतदात्मानं यन्मेखलां पर्यस्यते, तस्माद्वा एतस्यान्नमन्नाद्यं, आर्त इव ह्येष बद्ध, स्तस्मादु बद्धस्यान्नमन्नाद्यं , यथा वा इह गरगीर् एवं वा एषोऽमुष्मिंल्लोके यो दीक्षितस्यान्नमत्ति, यज्ञेन त्वेवास्य तता उन्मुक्ति , र्हविर्वै दीक्षितो , यदस्य जुहुयात् तं एव जुहुयात्, प्रमायुकः स्यात्, सर्वाभ्यो वा एष देवताभ्या आप्यायते यो दीक्षते, यदस्य जुहुयाद्यज्ञमस्य विदुह्यात् , उपधीतोऽस्य यज्ञः स्यात्, तं वा एतदागते काले सर्वं संस्फीतं यज्ञं देवताभ्यो दुहेत्, त्रेधा वा एतस्य पाप्मानं विभजन्ते यो दीक्षते, योऽस्यान्नमत्ति स तॄतीयम् , योऽस्याश्लीलं कीर्तयति स तृतीयम् , या एनं पिपीलिका दशन्ति तास्तृतीयम् , तस्माद्वा एतस्यान्नमन्नाद्यं , तस्मादस्याश्लीलं न कीर्तयितव्यं , तस्माद् दीक्षितवासोऽभर्तव्यं,  अत्र हि ताः पिपीलिका या एनं दशन्ति ॥

3.6.8 अनुवाकः8  
दक्षिणा वै देवेष्वासीत् , यज्ञोऽसुरेषु, तां दक्षिणां यज्ञोऽभ्यकामयत, तामभिपर्यावर्तत, तां समभवत्, स इन्द्रोऽवेत् , यो वा अस्माद् योनेः संभविष्यति स इदं भविष्यतीति ताम् इन्द्रः प्राविशत्, तता इन्द्रः समभवत्, तता इन्द्रोऽजायत, स जायमानोऽवेत् , यो वा अस्माद् योनेरन्यो मत् संभविष्यति मादृक् संभविष्यतीति, तया सहोपवेष्टयन्नजायत, यन् न्यवेष्टयत्तस्मान् निवेष्टिता, यन् निवेष्ट्यमाना श्यावाभवत् तस्मात् कृष्णा , इन्द्रं च वा एष प्रेप्सति दक्षिणां च इन्द्रस्य च खलु वा एतद् योनिमालब्ध दक्षिणायाश्चात्मानं, अथो सयोनिमेव यज्ञं आलभते, कृषिं सुसस्यामुत्कृषा इति, विषाणया भूम्यामुपहन्ति, कृषिमेवास्य सस्येन समर्धयति, यजुषा कण्डूयते, यजुषा हि मनुष्याः कण्डूयन्ते व्यावृत्त्यै, यजुषा कण्डूयते, तस्माद् प्रजा  अपामंभविष्णवः, पामंभविष्णवः प्रजाः स्युर्यदयजुषा कण्डूयेत, सुपिप्पला ओषधीस्कृधी, ति शिरः कण्डूयते , ओषधीरेव फलं ग्राहयति, तस्मादोषधयः शीर्षन् फलं गृह्णन्ति, वाग् वै सृष्टा चतुर्धा व्यभवत्, ततो या अत्यरिच्यत सा वनस्पतीन् प्राविशत्, सैषा याक्षे या दुन्दुभौ या तूणवे या वीणायां  दण्डं प्रयच्छति तामेवास्मै वाचं प्रयच्छति , अथो वज्रं एवास्मै प्रयच्छति गोपीथाय , आस्यदघ्नं प्रयच्छति , एतावती हीयं वाग् वदति , अथो एतावती हि वाचा वीर्यं क्रियते, यद्वर्षीयांसं प्रयछेत् स्वां वाचं मैत्रावरुणो विभजेत्, तं श्वःसुत्यायां मैत्रावरुणाय प्रयच्छति, तां श्वो भूते मैत्रावरुण ऋत्विग्भ्यो विभजति ॥ होतर्यज पोतर्यज नेष्टर्यज ॥ इति सा सह वषट्कारेणाहवनीयं गच्छति, तां पुरोऽध्वर्युर्विभजति ॥ होतर्यज पोतर्यज नेष्टर्यज ॥ इति अध्वर्युः पुरो वाचं विभजति, मैत्रावरुणः पश्चात् ॥ स्वाहा यज्ञं मनसा ॥ इति  मनसा यज्ञमभिगच्छन्ति, तत एव यज्ञं आलब्ध, स्वाहा दिवः स्वाहा पृथिव्याः इति, द्यावापृथिवी वा अन्व् अन्तरिक्षं यज्ञ उपश्रित, स्तत एव यज्ञं आलब्ध, स्वाहोरोरन्तरिक्षादिति , अन्तरिक्षं वै यज्ञो , यदि वातो यदि वा पशवस्तत एव यज्ञं आलब्ध, स्वाहा वातात् परिगृह्णामि स्वाहेति , अयं वाव यः पवत एष यज्ञस्तमेवालब्ध, वाचं यच्छति, यज्ञं वा एतद्यच्छति, यद्वाचं विसृजेद्यज्ञं विसृजेत्, तदाहुः, पुनर् दीक्षयित्वा वाग् यन्तव्येति, यत् पुनर् दीक्षयेदाहुतीरतिरेचयेत् , वैष्णवीमनूच्य वाग् यन्तव्या, विष्णुर्वै यज्ञो , यज्ञमेवालब्धा , 
आग्नावैष्णवीमनूच्य वाग् यन्तव्या , अग्निर्वै सर्वा देवता , विष्णुर्यज्ञो , देवताश्चैव यज्ञं चालब्ध, सारस्वतीमनूच्य वाग् यन्तव्या, वाग् वै सरस्वती, वाचा यज्ञः संततो , वाचैव यज्ञं संतनोति, बार्हस्पत्यामनूच्य वाग् यन्तव्या, ब्रह्म वै बृहस्पति , र्ब्रह्मणा यज्ञः संहितो , ब्रह्मणैव यज्ञं संदधाति ॥

3.6.9 अनुवाकः9  
दीक्षितोऽयमसा आमुष्यायणः ॥ इति उद्वदति वा आह, प्रियो वै देवानां दीक्षितो , देवेभ्य एवैनं प्राह, त्रिराह, त्रिषत्या हि देवा , अथो त्रयो वा इमे लोका , एभ्य एवैनं लोकेभ्या आवेदयति, तस्माद् दीक्षितं दूराच् शृण्वन्ति , एभ्यो ह्येनं लोकेभ्या आवेदयति, नक्षत्रं दृष्ट्वा वाचं विसृजते, द्वौ वा ऋतू, अहश्च रात्रिश्च , अन्यमेव ऋतुं संप्राप्य वाचं विसृजते, व्रतं चरतेति वाचं विसृजते, व्रतं ह्येतस्य, व्रतेन यज्ञः संततो , व्रतेनैव यज्ञं संतनोति, दैवीं धियं मनामहा, इति यजुषा हस्ता अवनेनिक्ते, यजुषा हि मनुष्या अवनेनिजते व्यावृत्त्यै ब्रह्मणः सदेवत्वाय , अथो आपो मे दीक्षां नेत् प्रमुष्णान् इति , अन्नं वै मनुष्येभ्या उदबीभत्सत, तद्देवा मनुष्येष्वदिधीर्षन् , तदापोऽब्रुवन्, वयं व एतां शुन्धाम , अथोपावर्तस्वेति, ततोऽन्नं मनुष्यानुपावर्तन्त, 
त इदमन्नं मनुष्येषु धृतं , तस्माद् ब्राह्मण आहार्या, आहृते हस्ता अवनेनिजीत , अन्नाद्यस्यावरुद्ध्यै , अथो अन्नाय वा एतदात्मानं पावयते, ये देवा मनुजाता मनोयुजा इति व्रतं व्रतयति , एते वै देवा मनुजाता मनोयुजो यदिमे प्राणा, एषा वा अस्मिन्न् एतर्हि देवता, तां प्रीणाति, तस्यां हुतं व्रतयति, यदेतोऽन्यथा व्रतयेत् प्राणैर् एनं व्यर्धयेत् , प्रमायुकः स्यात् , त्वमग्ने व्रतपा असी, ति वदेत् स्वप्स्यन्त् सुप्त्वा वा प्रबुध्य, यदि वा दीक्षितवादं वदेत् , अग्निर्वै देवानां व्रतपति, स्तस्मादेवाधि व्रतमालभते, नोत्तानः शयीत, यदुत्तानः शयीतेमे लोका ययेयु, र्नाग्नेरधि पराङ् पर्यावर्तेत, यत् पर्यावर्तेत यज्ञात् पर्यावर्तेत, नान्यत्रदीक्षितं दीक्षितविमितान्त्सूर्योऽभिनिम्रोचेन्नाभ्युदियात् , दीक्षितव्रतं एव तत् , यज्ञो वै देवानां न समभवत् , तं भृत्या समभावयन्, यद् भृतिं वनुते यज्ञस्य संभूत्यै, रास्वेयत् सोमे, ति यद् ब्रूयादेतावदस्य स्यान् न भूयो , यदाह , आ भूयो भरेति ,
अपरिमितस्यावरुद्ध्यै, देवः सविता वसोर्वसुदावे, ति सवितॄप्रसूत एवै, ताभिर्देवताभिरुप प्रतिगृह्णाति आत्मनोऽहिंसायै, वायुर्गोपास्त्वष्टाधिपतिः, पूषा प्रतिग्रहीते, ति वायुमेवासां गोप्तारमक, स्त्वष्टारं अधिपतिं, पूषणं प्रतिग्रहीतारं, आपो वै यज्ञो , यदपो दीक्षितोऽवगाहेत यज्ञं अवकृश्नीयात् , यदाह, देवीरापो अपां नपा, दिति यदेवासां यज्ञियं मेध्यं तन्नाक्रामति, यदपो दीक्षितोऽवगाहेत विह्रदिनीः स्यु, स्तस्मान् नावगाहेत, यद्यवगाहेत लोष्टं विमृणंस्तरेत्, तं एव सेतुमनुसंतरति, न वै दीक्षितं तरन्तं देवता अनुतरन्ति , अरणिभ्यां सह तरति, सहैव देवताभिस्तरति, न वै दीक्षितं तरन्तं यज्ञोऽनुतरति, रथाङ्गेन सह तरति, सहैव यज्ञेन तरति ॥

3.6.10 अनुवाकः10  
अमुं वा आदित्यं सर्वा वाचो गच्छन्ति, ता उद्यति सर्वाः सृज्यन्ते, यदाह, याः पशूनां ऋषभे वाचा इति, सृज्यमानां वा एतद्वाचं पुनरालभते,  वायवे त्वे, ति नष्टामनुदिशति, वरुणाय त्वेत्यप्सु मग्नाम् , रुद्राय त्वेति महादेवाहताम् , निर्ऋत्यै त्वे, त्यवसन्नां, इन्द्राय त्वे, ति व्लेष्कहतां या वा संशीर्येत ,   मरुद्भ्यो त्वेति ह्रादुनिहता, मेते वै देवा भृत्या स्कन्नभागा, स्तान् एव प्रीणाति, देवेभ्यो वा अन्या दक्षिणा दीयन्ते,  मनुष्येभ्योऽन्या , एता वै देवेभ्यः प्रत्यक्षं दक्षिणा दीयन्त,  एताभिर्वै भूयोऽवरुन्द्धे, यदु चेतराभि, र्देवाश्च वा असुराश्चास्पर्धन्त , एतावान् वै तर्हि यज्ञ आसी,  दग्निहोत्रं दर्शपौर्णमासौ चातुर्मास्यानि, ते देवा यज्ञमपश्यन् , तेनादीक्षन्त, तेषां यदग्निहोत्रमासीत्तद् व्रतं उपायन् , तस्माद्विव्रतेन भवितव्यं , द्विर् ह्यग्निहोत्रं हूयते, यदग्नीषोमीयं पूर्णमासे हविरासीत्तमग्नीषोमीयं पूर्वेद्युः पशुमालभन्त, यदैन्द्राग्नममावास्यायां तमाग्नेयं श्वो भूते पशुमालभन्त, वैश्वदेवं प्रातःसवनं अकुर्वत, वरुणप्रघासान्माध्यंदिनं सवनं , साकमेधान् पितृयज्ञं , त्र्यम्बकास्तत् तृतीयसवनं , तस्मात् तृतीयसवने विश्वं रूपं शस्यते, विश्वं ह्येतद् रूपं , तं एषां यज्ञमसुरा णान्ववायन् , तेन वा एनानपानुदन्त, ततो देवा अभवन्, परासुरा, स्तद्य एवं वेद भवत्यात्मना, परास्य भ्रातृव्यो भवति, तेऽध्वृतोऽयमभूदित्यपाक्रामन् , तदध्वरस्याध्वरत्वं , तस्मादेकव्रतेन भवितव्यं , सकृद्ध्यग्निहोत्रं हूयते ॥
इति उपरिकाण्डे आग्नावैष्णवं नाम षष्ठः प्रपाठकः ॥
3.7
प्रपाठकः7  
3.7.1 अनुवाकः1  
अक्लृप्तं वा इदमासीत् , दिशो वा इमा न प्राजानन्  , तद्देवा अन्योऽन्यस्मिन्नैच्छन् , तन्नाविन्दन् , ते देवा अदितिम् अब्रुवन् , त्वया मुखेनेमा दिशः प्रजानामेति, साब्रवीत् , भागो मेऽस्त्विति, वृणीष्वेत्यब्रुवन् , साब्रवीत्  , मद्देवत्यमेव प्रायणीयमसत् , मद्देवत्यम् उदयनीयम् , मां एवानुप्रायाथ,
मामनूदयाथेति, स एष आदित्यश्चरु , रदितिं वा एतदनुप्रयन्त्यदितिम् अनूद्यन्ति, ततो वा इमा दिशः प्राजानन् पथ्यां यजती, मामेव तेन दिशः प्राजानन्, यदग्निम् इमां तेन, यत् सोमं इमां तेन, यत्सवितारं इमां तेन, यददितिम्, इयं वा अदिति , रूर्ध्वा वा अस्या दिक् , ऊर्ध्वां एव तेन दिशं प्राजानन् , ततो वा अकल्पत , अक्लृप्तस्य वै क्लृप्त्यै प्रायणीय, स्तद्य एवं विद्वान् प्रायणीयेन चरति कल्पते, कल्पन्ते हास्मा ऋतव, स्ततो वा इमा दिशोऽन्वपश्यन्, यत् पथ्यां यजति , इमां एव तेन दिशमन्वपश्यन्, यदग्नीषोमौ, चक्षुषी वा अग्नीषोमौ , अनु ताभ्यां समपश्यन्, यत्सवितारं , सवितॄप्रसूता एवेमा दिशोऽन्वपश्यन्, यददितिम्, इयं वा अदिति , रस्यां वै प्रतिष्ठाय देवा यज्ञमतन्वत, यत् पथ्यां यजति, वाग् वै पथ्या, वाचं एवावरुन्द्धे, यदग्निम् , देवतास्तेन, यत् सोमं , यज्ञं तेन, यत्सवितारं प्रसूत्यै, यददितिम्, आदित्या वा इमाः प्रजा, स्ता एवावारुद्ध, ता आद्या अकृत,
यद्वै यज्ञस्यान्तर्यन्ति तच् छिद्रम् , तेन यज्ञः स्रवति, तेन यजमानोऽग्नये समवद्यति , अग्निर्वै समिष्टि , रग्निः प्रतिष्ठितिः, समिष्ट्या एव प्रतिष्ठित्या अग्निं प्रथमं यजत्यग्निम् उत्तमं , समानी वा एषा देवता पाङ्क्तत्वाय, पाङ्क्तो यज्ञो , यावान् एव यज्ञस्तमालब्ध, स्वस्तिं यजति यज्ञस्य स्वस्त्यै, पथ्यां यजति, वाग् वै पथ्या, वाचं एवानुप्रयन्ति, ताम् उत्तमामुदयनीये यजति, वाग् वै पथ्या, वाचं एवानूद्यन्ति, मरुत्वतीः पथ्याया ऋचो भवन्ति, देवविशा वै मरुतो , देवविशामेवाचीक्लृपत्, तां शान्तां क्लृप्तां मनुष्यविशा अनुकल्पन्ते, स्तेनभविष्णुर्हविर्भवति ॥

3.7.2 अनुवाकः2  
जुषाणेनान्य आज्यभागा इज्यन्ते,ऽथात्र ऋचोभयतो यजति द्रढिम्नेऽशिथिरत्वाय, सप्तदश सामिधेनीः कार्याः, पञ्च ऋतवो द्वादश मासा, एष वत्सरः, संवत्सरादेवाधि यज्ञमुखं प्रतनुते, तदाहुः, पञ्चदश सामिधेनीः कार्या , न सप्तदश, संवत्सरीयस्यैवायनस्य, सप्तदश कार्याः संवत्सरस्या ऋद्ध्या इति, तन् न सूर्क्ष्यं , सप्तदशैव कार्याः, प्रयाजवत् स्यात् प्रायणीयमननुयाजं, अनुयाजवत् स्यादुदयनीयमप्रयाजं, उभयतो वा एतत् प्रयाजानुयाजा यज्ञमभिसंधीयते, समानो ह्येष यज्ञो , निष्काषं च मेक्षणं च निदधाति, तेन यज्ञः संतत , आत्मा वै प्रयाजाः, प्रयाजानुयाजा देवक्षेत्रम् , यज्ञो देवक्षेत्रमाक्रममाणः प्रजामन्तरियाद्, यदनुयाजानन्तरियात् प्रयाजवत् स्यात् प्रायणीयमनुयाजवत् , अनुयाजवत् स्यादुदयनीयं प्रयाजवत्, पयसि प्रायणीयः स्यात् पयस्युदयनीयो , अपां वा एतं शुक्रियम्, अपामेव शुक्रियम् अवरुन्द्धे, पशवो वै शुक्रियम् , पशून् एवावरुन्द्धे , अथो प्रायणे च वावास्मा एतदुदयने च पशून् दधाति , आदित्यः प्रायणीयः स्या, दादित्य उदयनीय , इयं वा अदिति , रस्यां वा एतद्यज्ञमुखेन प्रतितिष्ठति , अस्यामुपरिष्टात् , यत्र वै यज्ञस्यार्धे ऽग्रे समृद्धं क्रियते क्रियमाणं क्रियमाणं ह वा अस्य समृध्यते, संस्थाप्यं प्रायणीयम् यज्ञस्य समृद्ध्यै, याः प्रायणीयेऽनुवाक्यास्ता उदयनीये याज्याः स्यु , र्या उदयनीयेऽनुवाक्यास्ताः प्रायणीये याज्याः स्युः, पथः प्रतिप्रज्ञात्यै , अथो अनुसंतत्यै, यदतोऽन्यथा कुर्युश्छम्बट्कुर्युः ॥

3.7.3 अनुवाकः3  
इयं वै कद्रू , र्वाक् सुपर्णी, छन्दांसि सौपर्णानि गायत्री त्रिष्टुब् जगती, सा वै कद्रूः सुपर्णीमात्मानं अजयत् , साब्रवीत्, सोमं आहर, तेनात्मानं निष्क्रीणीस्वेति, सा छन्दांसि प्रैष्यत् , अमुतः सोमं आहरत, तेन मा निष्क्रीणीतेति, ततो जगत्युदपतत्, सा पशुभिश्चागच्छद् दीक्षया च, तस्मात् पशवा इति जगतीमाहु, स्तस्माद्यदा पशून् विन्दतेऽथ दीक्षते, ततस्त्रिष्टुब् उदपतत्, सा दक्षिणया चागच्छत्तपसा च, तस्मात् त्रिष्टुभो लोके दक्षिणा दीयन्ते, तस्मादु मध्यंदिने तपस्तपनीयमिति, ततो गायत्र्य् उदपतत्, सा सोमं आहरत्, तमाह्रियमाणं सामिगन्धर्वो विश्वावसुरामुष्णात्, स तिस्रो रात्रीरुपहृतोऽवसत्, तस्मात् तिस्रो रात्रीः क्रीतो वसति, तेऽब्रुवन्, पुनर् याचामहा इति, ते देवा अब्रुवन् , स्त्रीकामा वै गन्धर्वा , वाचं एव संभृत्य यथा योषिदनपक्षेयतमेव तया निष्क्रीणामेति, तं वै निरक्रीणन् , तस्मादाहु , र्वाग् वै सोमक्रयणी, वाचं वा एतद् गवा निष्क्रीणातीति, तेऽब्रुवन् , अन्व् ऋतीयामहा इति, ताम् अन्व् आर्तीयन्त, तदनृतस्य जन्म, तद्य एवं विद्वान्त्सत्यानृतां वाचं वदति न हैनं द्रुणाति, तेऽब्रुवन्, विह्वयामहा इति, तां व्यह्वयन्त, गाथां देवा अगायन्, ब्रह्म गन्धर्वा अवदन् , सा देवान् उपावर्तत, तस्माद्विवाहे गाथा गीयते, तस्माद् गायन्त् स्त्रियाः प्रिय, स्तद्य एवं विद्वान् गाथां गायन् हस्तं गृह्णाति, सं हि जीर्यतः, सर्वमायुरितो , नार्तिं नीत, स्तदाहु , रा  वै सा पुनरगच्छत् , नैव किं चन सोमक्रयणीति ॥

3.7.4 अनुवाकः4  
या द्विरूपा सा वार्त्रघ्नी, यत्तया क्रीणीयाज्जायुकमस्य राष्ट्रं स्यात् , अथ यस्य तादृश्यनुस्तरणी भवति ताजग् एषामपरः प्रमीयते, या रोहिणी कृष्णाक्षी कृष्णवाला कृष्णशफा सा पितृदेवत्या, यत्तया क्रीणीयात् प्रमायुको यजमानः स्यात् , अथ यस्य तादृश्यनुस्तरणी भवत्य् ऋतुमदेषामपरः प्रमीयते, यारुणा बभ्रुलोम्नी श्वेतोपकाशा शुच्यदक्षी तत् सोमक्रयण्या रूपं , स्वेनैव रूपेण क्रीयते, काणा स्यादखर्वा श्रोणा सप्तशफा, तथा सर्वया क्रीयते, एकहायन्याक्रय्या, वाग् वै सोमक्रयणी, तस्मात् प्रजाः संवत्सरे वाचं वदन्ति , अप्सु क्रय्या , ओषधयो वै सोमा , आपा ओषधीनां रस, स्तथा स रसः क्रियते, क्रये वा अहं सोमस्य तृतीयं सवनं अवरुन्धे, वेदे , ति  ह स्माहारुण औपवेशिः, पशवो वै तृतीयं सवनं , पशूनां चर्म, यच्चर्मणि निवपति
तेनैव तृतीयं सवनं अवरुन्द्धे, रोहिते निवपति, तस्मात् पशूनां रोहितरूपं, आनडुहे निवपति , अनड्वान् वै सर्वाणि वयांसि पशूनां , सर्वान्येव वयांसि पशूनामाप्त्वावरुन्द्धे , अथो बह्वेव यज्ञस्यावरुन्द्धे, सोमं विचिन्वन्ति पापवसीयस्य व्यावृत्त्यै , अथो देवेभ्य एवैनं शुन्धन्ति, नाध्वर्युः सोमं विचिनुयात् , न यजमानो , न यजमानस्य पुरुषा नोपद्रष्टारो विचीयमानस्य स्यु , र्यदुपद्रष्टारो विचीयमानस्य स्युः क्षुधं प्रजा नीयु , रवर्तिर् यजमानं गृह्णीयात्,  क्षोधुकोऽध्वर्युः स्यात् ॥ शुन्ध सोमं आपन्न निरस्य ॥ इति ब्रूयात् , ग्रसितं वा एतत् सोमस्य यदापन्नं , ग्रसितं एते सोमस्य निष्खिदन्ति  ये सोमं विचिन्वन्ति, तस्मात् सोमविक्रयिणो बहु क्रीणन्तो बहु विन्दमानाः क्षोधुका , ग्रसितं ह्येते सोमस्य निष्खिदन्ति , अस्माकोऽसीति , अभित्सार एवास्यैष शुक्रस्ते ग्रहा, इति शुक्रमेवास्य गृह्णाति , अभि त्यं देवं सवितारं, इति सवितॄप्रसूत एव गृह्णाति , अतिछन्दसा गृह्णाति, सर्वाणि वै छन्दांस्यतिच्छन्दाः, सर्वैरेवैनं छन्दोभिर्गृह्णाति, वर्ष्म वा एषा छन्दसां , वर्ष्मैनं समानानां गमयति, पञ्चभिर्गृह्णाति, पाङ्क्तो यज्ञो , यावानेव यज्ञस्तमालब्धै , कैकाम् उत्सर्जं मिमीते , अयातयाम्न्यायातयाम्न्यैव मिमीते , एतावती वा आसामेकैकस्या वीर्यमाप्यते, तस्मादिमाः कामं प्रसारयति, 
कामं प्रत्यञ्चति, दश कृत्वो मिमीते, दशाक्षरा विराट् , विराजं एवाप्नोति , अथो वैराजाः पशवः, पशून् एवावरुन्द्धे, द्विर्गृह्णाति, द्वे हि सवने, यावान् वै सोमो गृहीतः स यजमानस्य, यमभ्यूहति स सदस्यानां , प्रजाभ्यस्त्वेत्यभ्यूहति, गोत्राद्गोत्राद्धि प्रसर्पन्ति , ओषधयो वै सोमो , अपरिमितं जीवनं , यत् परिमितं गृह्णीयात् परिमितं जीवनं स्यात् , अथ यदभ्यूहत्य् अपरिमितस्यावरुद्ध्यै, यजमानो वै प्रजापतिः, प्रजा अंशवो , यत् सोमं उपनह्यति प्रजानां वा एतत् प्राणं उपनह्यति, यदाह, प्रजास्त्वानुप्राणन्त्व् इति, प्राणमासु दाधार, क्षौमं उपनह्यति , औषधं वै क्षौमं, ओषधयः सोमस्य योनिः, स्व एवैनं योनौ दधाति, यज्ञो यदग्रे देवानामगच्छत् तं रक्षांस्यजिघांसन् , स देवता व्यवासर्पत्, सर्वदेवत्यं वै वासो , यत् क्षौमं उपनह्यति सर्वाभिर्वा एतद्देवताभिर्यज्ञाद्रक्षांस्यपहन्ति , अथो सर्वाभिरेव देवताभिर्यज्ञं समर्धयति ॥

3.7.5 अनुवाकः5  
चतुर्गृहीतमाज्यं भवति, चतुष्पादो वै पशवः, पशून् एवावरुन्द्धे, हिरण्यमवधाय जुहोति , आग्नेयं घृतं, अग्निजं हिरण्यम् , सतनूरेव सतेजा हूयते , एषा वा अग्नेः प्रिया तनूर्यद् घृतं , तेजो हिरण्यम् , यद्धिरण्यमवधाय जुहोति , अग्नेर्वा एतत् प्रियां तन्वं तेजसा समर्धयति , अथो रूपाण्येव ग्राहयति, पशवो वै घृतं , रेतो हिरण्यम् , यद्धिरण्यमवधाय जुहोति पशुषु वा एतद् रेतो दधाति, तस्मादनस्थकाद् रेतसोऽस्थन्वन्तः पशवः प्रजायन्ते, बद्धेन जुहोति, तस्मात् पशूनां गर्भा अप्रपादुकाः, प्रपादुकाः पशूनां गर्भाः स्युर्यदबद्धेन जुहुयात् , जूरसीति, यद्वाव जवत, इत्थमसा३दित्थमसा३दिति,  तदस्या जूत्वं , धृता मनसेति, मनसा हि वाचं दाधार, जुष्टा विष्णवा इति, यज्ञायैवैनां जुष्टाँ विष्णवेऽकस्तस्यास्ते सत्यसवसः प्रसव इति, वाचा हि प्रसूतं क्रियते, तन्वो यन्त्रमशीय स्वाहेति , आशिषं एवाशास्ते, शुक्रमसि चन्द्रमसीत्यु, द्धरति स्वर्गस्य लोकस्य समष्ट्यै, वाग् वै सोमक्रयणी, शास्ति वावैनां एतत्, तस्मात् प्रजाः सृष्ट्वा प्रजायन्ते, वत्सो जातः स्तनमिच्छति, स्तनं कुमार इच्छति, चिदसीति, यद्वाव चिकित्सत,  इत्थमसा३दित्थमसा३द्  इति तदस्याश्चित्त्वम् , मनासीति, यद्धि मनसा मन्यते यन्मनसाभिगच्छति तद्वाचा वदति, धीरसीति, यद्वाव ध्यायती, त्थमसा३दित्थमसा३दिति , तदस्या धीत्वं , दक्षिणासीति, यत् स्विद्वाचा दीयते तदस्या दक्षिणात्वँ , यज्ञियासीति, वाग्घि यज्ञिया, क्षत्रियासीति, यं हि वाग् जुषते स क्षत्रियो , अदितिरस्युभयतःशीर्ष्णीति, यत् स्विदादित्यः प्रायणीय आदित्य उदयनीयस्तदस्या उभयतःशीर्षत्वं , सा नः सुप्राची सुप्रतीची भवेति, सुप्राची ह्येषा प्रायणीये सुप्रतीच्युदयनीये ॥

3.7.6 अनुवाकः6  
यत् कर्णगृहीतया क्रीणीयाद्वार्त्रघ्नी स्यात् , यच् शृङ्गाभिहितया मनुष्यदेवत्या, यत् पदि बद्धया पितृदेवत्या, यदबद्धयायता स्यात् , यदाह मित्रस्त्वा पदि बध्नात्व् इति, मित्रस्यैवैनां पाशेन यच्छति, पूषाध्वनः पात्व् इति , इयं वै पूषा , इयमेवास्या अध्वानं संभरति , इन्द्रायाध्यक्षायेति , इन्द्रो वै देवानां ओजिष्ठ, स्तं एवास्या अध्यक्षमकर्, अनु त्वा माता मन्यताम् अनु पितेति , अनुमत एवैनं मात्रा पित्रा भ्रात्रा सख्या क्रीणाति, सा देवि देवमछेहीति, देवी ह्येषा देवः सोमा, इन्द्राय सोमं इति , इन्द्राय ह्येषा सोमं अच्छैति, रुद्रस्त्वावर्तयत्व् इति, रुद्रमेवास्याः पुरस्ताद् दधाति, स्वस्ति सोमसखा पुनरेहीति, प्रत्यक्षमेवालब्ध, रुद्राय वा एतत् पशूनपिदधाति, यदाह, रुद्रस्त्वावर्तयतु, यदाह, स्वस्ति सोमसखा पुनरेहीति, स्वस्तिमेवास्यै पुनरावृत्तायै दधाति, वाग् वै सोमक्रयणी, सा देवरूपाणि प्रविशति, यदाह, वस्व्यसि रुद्रासीति , इदमसीदमसीति, वाग्वैनां एतदाह यद्यद् भवति, 
यद्वा एतत् किंच वदत्य् एतां वा एतदाप्त्वावरुन्द्धे, षट् पदानि अनु निष्क्रामति, षड् वा अहानि वाग् विभज्यते, न वै षष्ठमहर्वागतिवदति, सर्वा वै षष्ठेऽहन् वाग् आप्यते, यावत्येव वाक् तामाप्नोति, दक्षिणेनार्धेन दक्षिणमर्धमनु निष्क्रामति, तस्माद् दक्षिणेन हस्तेनान्नमद्यते, तस्माद् दक्षिणोऽर्ध आत्मनो वीर्यवत्तर, स्तस्माद् दक्षिणमर्धं वयांस्यनु पर्यावर्तन्ते, सप्तमे पदे जुहोति, सप्त छन्दांसि, छन्दांसि वाक् , यावत्येव वाक् ताम् आहुत्याप्त्वावरुन्द्धे, सप्त छन्दांसि, सप्त होत्राः, सप्त ग्राम्याः पशवः, पशूंस्तान् एवावरुन्द्धे, बृहस्पतिष्ट्वा सुम्ने रम्णात्व् इति, ब्रह्म वै बृहस्पति , र्ब्रह्मणैवैनां यच्छति, रुद्रो वसुभिराचक इति, रुद्रमेवास्या वसुभिराकर्तारं अकः, पृथिव्यास्त्वा मूर्धन्नाजिघर्मीति , एष वै पृथिव्या मूर्धा यद्देवयजनं, इडायास्पद इति, गौर्वा इडा, तस्या वा एतत् पदं , घृतवति स्वाहेति, स्वाहाकारेणैवैनां यच्छति ॥

3.7.7 अनुवाकः7  
हिरण्यं निधाय जुहोति , अग्निमत्येव जुहोत्यायतनवति , अन्धोऽध्वर्युः स्याद्यदनायतने जुहुयात्, पशवो वै घृतं , पशवः पदं , वज्रं स्फ्यो, यत् स्फ्येन पदं परिलिखति वज्रेण वा एतद्यजमानाय पशून् परिगृह्णाति, विषाणयानुपरिलिखति, सयोनीनेवास्मै पशून् परिगृह्णाति, स्थाल्यां पदं संवपति , अस्या वा एषाधिक्रियते , इयं हि पशूनां योनिः, स्व एवैनान्योनौ दधाति, शोचन्ति वा एतत् पशवो योनेश्छिन्ना, यदप उपसृजति शमयत्येव, यजमानाय पदं प्रयच्छति, तदध्वर्युरपशुर्भवति, यजमानाय हि पशून्त्संप्रादात् , यदाह, तव राया इति, तदध्वर्युं पशुष्वाभजति, तेनाध्वर्युः पशुमान् गृहेषु पदं निदधाति, गृहेष्वेवास्य पशून् दधाति, स्वर्गो वै लोक आहवनीयो , यदाहवनीय उपवपेदन्यलोकेऽस्य पशून् दध्यात् , गार्हपत्या उपवपति, गार्हपत्यं हि पशवोऽनूप तिष्ठन्ते, पशुभिरेवैनं सम्यञ्चं दधाति, पशवो वै पदं, अग्नी रुद्रो , यदग्निमत्य् उपवपेद् रुद्रायास्य पशून् दध्यात् , यत्र शान्तं तदुपोप्यम् , पशूनामप्रदाहाय, यत् सोमक्रयण्या पत्नीं संक्शापयन्ति मिथुनत्वाय, त्वष्ट्रिमन्तस्त्वेति, त्वष्टा हि रूपाणि विकरोति, सपेमेति, सपाद्धि प्रजाः प्रजायन्ते, सूर्यस्य चक्षुरारुहं इति , एष वा अपरिपरः पन्था अरक्षस्यो येनासा आदित्य एति , अमुष्य वा एतदादित्यस्य पथ इति, वृणक्ति विन्दते वस्व् इति, 
वसो ह्येष विन्दते यः सोमं क्रीणाति ॥ सोमविक्रयिन्त्सोमं ते क्रीणानि महान्तं बह्वर्हं बहु शोभमानं ,  कलया ते क्रीणानि, कुष्टया ते क्रीणानि, शफेन ते क्रीणानि, पदा ते क्रीणानि ॥ इति, गोर्वा एतन्महिमानं उदाचष्टे , अथो महयत्य् एवैनां, अथो अक्षरशो वा एतद्यज्ञं मिमीते, सुवाङ् नभ्राड् अङ्गारे बम्भारा इति , एते वै देवानां सोमरक्षय , एतेभ्यो वा अधि छन्दांसि सोममाहरन् , तेभ्य एवैनामनुदिशति , अथो यदेवात्र यज्ञस्योपश्लिष्टं तत् परिक्रीणीते, दशभिः क्रीणाति, दशाक्षरा विराट्, तथा वैराजः क्रियते , एकादशभिः क्रीणाति, दश वै पशोः प्राणा , आत्मैकादश, स्तथा सर्वः क्रियते, धेन्वा क्रीणाति , आशिरं एवास्य क्रीणाति , अथो वाचं एव गृह्णाति, हिरण्येन क्रीणाति, शुक्रमेवास्य क्रीणाति , अथो तेज एव गृह्णाति, वाससा क्रीणाति, सर्वदेवत्यमेवास्य क्रीणाति , अजया क्रीणाति, तप एवास्य क्रीणाति, यत्र वा अदश्छन्दांसि सोमं आहरंस्तानि तमसा न प्राजानन् , ततो गायत्र्यजामादायोदपतत्, सा वा एभ्यः प्रारोचयत्, ततो वै छन्दांसि सोमं आहरन् , तत् सोमं ना आजा, मिति वावाजानडुहा क्रीणाति, वह्नि एवास्य क्रीणाति , ऋषभेण क्रीणाति, सेन्द्रमेव क्रीणाति, यद् ऋषभेण क्रीणीयात् प्रजापतिना विक्रीणीते,  वत्सतरेण साण्डेन क्रय्यस्येन्द्रमहः क्रीणाति, न प्रजापतिना विक्रीणीते, मिथुनाभ्यां गोभ्यां क्रीणाति, मिथुनं एवास्य क्रीणाति  ॥

3.7.8 अनुवाकः8  
सोमो वा अमुत्रासीत्, ते देवा गायत्रीं प्राहिण्वन् , अमुं सोमं आहरेति, सा विततं यज्ञमवापश्यत्, सैक्षत, यद्यज्ञस्यान्तरेष्याम्यात्मानं अन्तरेष्यामीति, तस्यै वा एतं सोमो जीवग्रहं प्राब्रवीत्, स्वजा असि, स्वभूरसीति, सोमस्य वा एष जीवग्रहः, सोमस्य वा एतज् जीवग्रहं गृह्णीते, नाध्वर्युः सन्नार्तिम् आर्च्छति य एवं वेद, वरुणो वा एष एतर्हि वरुणदेवत्यो यर्ह्युपनद्धो वरुण एनं भूत्वा प्रविशेत् , यदाह, मित्रो ना एहि सुमित्रधा इति, मित्रमेवैनं अकः, शमयत्येव , इन्द्रस्योरुमाविश दक्षिणं इति , ऐन्द्रो वै यज्ञ , इन्द्रः सोमस्य योनिः, स्व एवैनं योनौ दधाति , इन्द्रो वा एतमग्रा आगतं ऊरू न्यगृह्णीत, तां वा एतदनुकृतिम् ऊरा आसादयतेऽपोर्णुते, यथा श्रेयस्ययत्यपोर्णुत एवं तत् , उर्वन्तरिक्षं वीहीति , अन्तरिक्षदेवत्यो वा एष एतर्हि, प्रच्युत इतोऽप्राप्तोऽमुत्र अदित्याः सदा आसीदेति , आदित्यो वै यज्ञो , अदितिः सोमस्य योनिः, स्व एवैनं योनौ दधाति, वरुणं वा एनं एतत्सन्तं मित्रमकस्तदेनं स्वया देवतया व्यर्धयति यदाह ॥
अस्तभ्नाद् द्यां ऋषभो अन्तरिक्षममिमीत वरिमाणं पृथिव्याः ।
आसीदद्विश्वा भुवनानि सम्राड् विश्वेत्तानि वरुणस्य व्रतानि ॥
इति वरुणमेवैनं अकः, स्वयैवैनं देवतया समर्धयति, वनेषु व्यन्तरिक्षं तताने, ति वाससा पर्याणह्यति, सर्वदेवत्यं वै वासः, सर्वाभिर्वा एतद्देवताभिर्यज्ञं क्रीतं परिश्रयति, धूरसि ध्वर ध्वरन्त, मित्याह रक्षसां ध्वरायै रक्षसामन्तरित्यै, वारुणमसि, वरुणः त्वोत्तभ्नात्व् इति, वारुणं ह्येष एतर्हि वरुणदेवत्यम् , मनसाच्छ यन्ति, महिमानं एवास्याच्छ यन्ति , अनसा वहन्ति, तस्मादनोवाह्यमोषधयः फलं पच्यन्ते, शीर्षाहार्यमोषधयः फलं पच्येरन् यत् सोमं क्रीतं शीर्ष्णा हरेयु, स्तस्माद् गिरा ओषधयः शीर्षाहार्यं फलं पच्यन्ते, शीर्ष्णा हि सोमं क्रीतं हरन्ति, प्रच्यवस्व भुवनस्पता इति, भूतानां ह्येष पति , र्विश्वानि अभि धामानीति, विश्वानि ह्येष धामानि अभि प्रच्यवते, मा त्वा परिपरिणो मा परिपन्थिनो मा त्वा वृका अघायवो विदन्न् इति, यत्र वा एनमद आह्रियमाणं सामिगन्धर्वो विश्वावसुरमुष्णात्तादृशेभ्यो वावास्मा एतद्रक्षोभ्यो भीषा स्वस्तिमकर्, वरुणो वा एष क्रीतो यजमानस्य गृहं ओह्यते, स ईश्वरोऽशान्तो यजमानं हिंसितो , र्यदाह, नमो मित्रस्य वरुणस्य चक्षसा इति, शमयत्येव, शान्त एवोह्यते यजमानस्याहिंसायै, सर्वाभ्यो वा एष देवताभ्या उह्यते, यदेकोल्मुकेन प्रतितिष्ठेत् पितृदेवत्योऽस्य यज्ञः स्यात् , अग्निर्महत्समाधेयो , अग्निर्वै सर्वा देवताः, सर्वाभिर्वा एतद्देवताभिर्यज्ञमायन्तं प्रतितिष्ठति , अग्नीषोमौ वा एतौ संभवतो , यजमानं वा एता अभिसंभवेतां यजमानस्य वा पशून् , तद्य एष पशुर् धार्यते तं एव भागधेयमभिसंभवतो, देवता वा एतं पशुं धार्यमाणं नाभिप्राच्यवन्त , अस्मिन् यज्ञ आशंसमानाद् योऽयमितरस्तमग्नीषोमा उपप्राच्यवेताम् , तस्मादेषोऽग्नीषोमीयो , अग्नीषोमाभ्यां वा एष मेधायात्मानं आलभते, यो दीक्षते स वा एतेनैव पशूनात्मानं निष्क्रीणीते, स्थूलः पीवा स्यात् , आत्मनो निष्क्रीत्यै, तस्मादग्नीषोमीयस्य पशोर्नाशितव्यं , पुरुषो ह्येतेनात्मानं निष्क्रीणीते, तस्मादग्नीषोमीये संस्थिते यजमानस्य गृहेऽशितव्यं , तर्हि निष्क्रीतोऽनृणो , वार्त्रघ्नं वा एतत्, सोमो वै वृत्रः, पूर्वेद्युर्वा इन्द्रो वृत्रमहन्, पूर्वेद्युर्वावैनं एतत् सृत्वाथापरेद्युरभिषुणोति, वरुणपाशाभ्यां वा एषोऽभिधीयते यो दीक्षते , अहोरात्रे वरुणपाशौ, यद्दिवा संस्थापयेदनुन्मुक्तो  वरुणपाशाभ्यां स्यात् , नक्तं संस्थाप्यो, वरुणपाशाभ्यां एवोन्मुच्यते आत्मनोऽहिंसायै ॥

3.7.9 अनुवाकः9  
युक्तोऽन्योऽनड्वान् भवति, विमुक्तोऽन्यो , अथातिथ्यं निर्वपति यज्ञस्य संतत्यै, पत्न्या हस्तान् निर्वपति, पत्नी वै पारेणह्यस्येशे , पत्न्यैव रातमनुमतं क्रियते, यद्वै पत्नी यज्ञे करोति तन् मिथुनं , मिथुनत्वाय वै पत्न्या हस्तान् निर्वपति , एष वै पत्न्या यज्ञस्यान्वारंभो यद्यज्ञे करोति , अन्वारंभाय वै पत्न्या हस्तान् निर्वपति , अग्नेस्तनूरसि,  विष्णवे त्वेति, गायत्रीं तेन छन्दसा गृह्णाति, सोमस्य तनूरसि, विष्णवे त्वेति, त्रैष्टुभं तेन , अतिथेरातिथ्यमसि, विष्णवे त्वेति, जगतीं तेन , अग्नये त्वा रायस्पोषदे विष्णवे त्वेति , अनुष्टुभं तेन, श्येनाय त्वा सोमभृते,  विष्णवे त्वेति, गायत्री वै श्येनः सोमभृत्, तां वा एतत् पुनरालभते , अयातयाम्नीं पाङ्क्तत्वाय, पाङ्क्तो यज्ञो , यावानेव यज्ञस्तमालब्धै , तद्वै छन्दांस्यग्रहीत्, तैश्छन्दोभिर्गृहीतैर्यज्ञं गृह्णाति, यावन्तो वा अतिथिमन्वायन्त्यपि तेषां भाग , श्छन्दांसि वा एतं अमुतोऽन्वायन्ति, तेभ्य एष भागः क्रीयते, वरुणो वै यज्ञः क्रीतो , विष्णुः प्रततः, प्रततो वा एतर्हि यज्ञ, स्तस्माद् वैष्णवो नवकपालो भवति, त्रिवृतं वा एतद्यज्ञमुखे व्यायातयन्ति त्रिवृता प्रयन्ति, ते वै त्रयस्त्रिकपाला, स्त्रिकपालो वैष्णवो देवतया, विष्णुं वै देवा आनयन् वामनं कृत्वा, यावदयं त्रिर्विक्रमते तदस्माकं इति, स वा इदं एवाग्रे व्यक्रमत , अथेदमथाद, स्तस्मात् त्रिकपालो वैष्णवः, सोमस्य वा एतदातिथ्यं यदातिथ्यम्, अथवा एतदग्नेरातिथ्यं यदग्ना अग्निं मन्थन्ति , अथो यज्ञाय वा एतत् क्रीताय देवतां जनयन्ति , अथो तेज एवास्मै जनयन्ति , अथो उपसत्सु वावास्मा एतद्वीरं जनयन्ति , आ हास्य वीरो जायते, ये वै देवाः साध्या यज्ञमत्यमन्यन्त तेषां वा एतद्यदतिरिक्तं यज्ञे क्रियते , अतिरिक्तं वा एतद्यज्ञे क्रियते यदग्ना अग्निं जुह्वति, यच्चषालादुपर्यूपस्य तदेवैनां स्पृशति, संस्थाप्या३न् न संस्थाप्या३, मिति मीमांसन्ते, यत् संस्थापयेद्यज्ञमुखे यज्ञं संस्थापयेत् , आतिथ्यं वा उपसदां प्रयाजास्तानूनप्त्रमाशी, स्तस्मादिडान्तमेव कार्यम्, आतिथ्यं वा उपसदां प्रयाजा, स्तस्मात्ता अप्रयाजा , उपसदो वा आतिथ्यस्यानुयाजा, स्तस्मात्तास्तिस्र, स्त्रयो ह्यनुयाजाः, शिरो वा आतिथ्यम् , ग्रीवा उपसदो, अथैष इतरो यज्ञः संहितः, प्रजापतेर्वा एतानि पक्ष्माणि यदश्ववारा, अस्य भ्रुवा इक्षुकाण्डे, यज्ञमुखं प्रजापति , र्यज्ञमुखादेवाधि यज्ञमुखं प्रतनुते , अश्वो वै मेध्यो , यज्ञो प्रजापतिः, प्राजापत्योऽश्व, स्तस्मादाश्ववारः प्रस्तरः, कार्ष्मर्यमयाः परिधयो भवन्ति
रक्षसामपहत्यै ॥

अनुवाकः10  
देवा अन्योन्यस्य श्रैष्ठ्ये तिष्ठमानाश्चतुर्धा व्युदक्रामन् , अग्निर्वसुभिः, सोमो रुद्रै , रिन्द्रो मरुद्भि , र्वरुण आदित्यै, स्तान् वा एतेन बृहस्पतिरयाजयत्, तेषामिन्द्रोऽभवत्, तद्य एतेन यजते भवति, ते वा अन्योन्यस्याभिद्रोहादबिभयु, स्तेषां याः प्रियास्तन्वा आसंस्ताः समवाद्यन् , ताः समवामृशन् ॥ यो नस्तन् नपाद् यो  नोऽन्योन्यस्मै द्रुह्यादित एव सं निर्ऋछात् ॥ इति, ते यदा समवामृशँस्ततो देवा अभवन् परासुरा, स्तद्य एवं विद्वांसः समवमृशन्ति भवन्त्यात्मना, परैषां भ्रातृव्या भवन्ति, यं कामयेत, ऋध्नुयादिति, तं प्रथममवमर्शयेत् , ऋध्नोति, यदि कामयेत,  सर्वे सदृशाः स्युरिति,  सर्वान्त्सहावमर्शयेत्, सर्वे ह सदृशा भवन्ति, ये वै ते समवामृशन्नपि वा इदानीं ३तेऽन्योन्यस्मै न द्रुह्यन्ति, तस्मात्सतानूनप्त्रिणे न द्रोग्धवै, यद् द्रुह्येत् प्रियायै तन्वै द्रुह्येत्, ते वा अमुष्मिन्नादित्ये प्रियास्तन्वः संन्यदधत, तस्मादेष तेजिष्ठं तपति, तस्मात् सूर्यदेवत्या हि सर्वे सोमा गृह्यन्ते , अथो अत्र वै देवानां प्रियास्तन्व, स्ता एवावरुन्द्धे , आपतये त्वा गृह्णामीति , अग्नये तेन वसुभ्यो गृह्णाति, परिपतये त्वेति, सोमायते न रुद्रेभ्य, स्तनूनप्त्रा इति , इन्द्राय तेन मरुद्भ्यः, शक्मने शाक्वरायेति, वरुणाय तेनादित्येभ्यो , एतेभ्यो वै तद्देवेभ्यो ऽग्रे गृह्यते, तेभ्य एवैनद् गृह्णाति,  चतुर्गृह्णाति, चतुर्धा हि ते व्युदक्रामन् , आपतये त्वा गृह्णामीति , आत्मानं एव तेन गृह्णाति, परिपतये त्वेति, प्रजां तेन, तनूनप्त्रा इति, यज्ञं तेन, शक्मने शाक्वरायेति, पशूंस्तेन, यो वै देवान्त्साध्यान् वेद सिध्यति ह वा अस्मै, यत्र कामयेत, इह मे सिध्येदिति , इमे वै लोका देवाः साध्या , आत्मानं एव दीक्षया स्पृणोति,  प्रजामवान्तरदीक्षया संतरां मेखलामायच्छते, कनीयो व्रतं उपैति , अन्तरा ह्यात्मानं प्रजा, द्विव्रतेन भवितव्यं , द्वौ वा ऋतू अहश्च रात्रिश्च, यदेकव्रतः स्यात् पत्नीमन्तरियात् , या ते अग्ने रुद्रिया तनूरिति व्रतं व्रतयति , एषा वा अस्मिन्न् एतर्हि देवता, तां प्रीणाति, तस्यां हुतं व्रतयति, यदेतोऽन्यथा व्रतयेद् रुद्र एनं अभिमानुकः स्यात् , देवताभिर्वा एष सायुज्यं गच्छति, यो दीक्षते यच् शीताभिर्मार्जयेत शमयेयु, रथो यथेदमद्भिरग्निरुपसृष्ट एवं स्यात् , अथ यत्तप्ताभिर्मार्जयते शान्त्यै , अथो तेजो वै मदन्ती, स्तेज एवावरुन्द्धे ॥
इत्य् उपरिकाण्डे सप्तमः प्रपाठकः ॥
प्रपाठकः8  
3.8.1 अनुवाकः1  
असुराणां वा एषु लोकेषु पुर आसन् , अयस्मय्यस्मिंल्लोके, रजतान्तरिक्षे, हिरिणी दिवि, ते देवाः संस्तंभं संस्तंभं पराजयन्त , अनायतना ह्यासन् , त एताः प्रतिपुरोऽमिन्वत, हविर्धानं दिवि , आग्नीध्रं अन्तरिक्षे, सदः पृथिव्याम् , तेऽब्रुवन् , उपसीदामो , पसदा वै महापुरं जयन्तीति, त उपासीदन् , तदुपसदाम् उपसत्त्वम् , तान् एभ्यो लोकेभ्यः प्राणुदन्त, त एभ्यो लोकेभ्यः प्रणुत्ता अहरश्रयन्त, यत् प्रातरुपसदं उपायन्नह्न एनांस्तेन प्राणुदन्त, तेऽह्नः प्रणुत्ता रात्रीमश्रयन्त, यत् सायम् उपसदं उपायन् रात्र्या एनांस्तेन प्राणुदन्त, ततो देवा अभवन् परासुरा, स्तद्य एवं विद्वान् उपसदं उपैत्यहोरात्राभ्यां एव भ्रातृव्यं एभ्यो लोकेभ्यः प्रणुदते, भवत्यात्मना, परास्य भ्रातृव्यो भवति , अथ वै तर्हि नेषुरासीत्, ते देवा एतामिषुँ समsकुर्वन् , अग्निं शृङ्गम् , सोमं शल्यम् , विष्णुं कुल्मलं , तेऽब्रुवन्, क इमां इषुमवस्रक्ष्यतीति, ते देवा अब्रुवन् , अयमेव रुद्र इति, सोऽब्रवीत् , भागो मेऽस्त्विति, वृणीष्वेत्यवदन् , सोऽब्रवीत् , नैवं एकश्चनेषुमस्ताम् मीमांसाता इति, तस्मादेतस्येषुरस्ता न मीमांसितव्या ॥ सत्यंहम् ॥ इत्येव ब्रूयात् , तां वै रुद्रो व्यसृजत् , एष हि देवानां क्रूरतम, स्तयेमाः पुरोऽभिनत् , अग्निना वै स तास्तेजसाभिनत् , तस्मादग्निः प्रथम इज्यते, यदन्यां देवतां पूर्वां यजेदवीर्यवतीः स्यु , रष्टौ कृत्वो जुह्वां गृह्णाति,  चतुरुपभृति, पूर्वार्धो हीषोः समाहिततमः, सकृत् पराङ् अतिक्रामति, सकृद् ध्येवेषुः पराच्यपतत् , अतिक्रम्याश्रावयति, यज्ञस्याभिजित्यै, यदनतिक्रम्याश्रावयेदनभिजितोऽस्य यज्ञः स्यात्, स्रुवेणोपसदो जुहोति, पुरां वा एष जितानामन्वारोह , एकामेकाहं जुहोत्ये, कामेकाह, मेकां हि त एकाहमजयन्न् एकामेकाहं , तिस्र उपसदो जुहोति, त्रयो वा इमे लोका , एषां लोकानामभिजित्यै , अग्निना वै मुखेन देवा इमांल्लोकानन्ववायन्नुपसद्भिरसुरान् पराणुद्य , अग्निना वा एतन् मुखेन यजमान इमांल्लोकानन्ववैत्य् उपसद्भिर् भ्रातृव्यं पराणुद्य, याः सायमनुवाक्यास्ताः प्रातर् याज्याः स्यु , र्याः प्रातरनुवाक्यास्ताः सायं याज्याः स्यु, स्तथोभयीर् वीर्यवतीर्भवन्ति ॥

3.8.2 अनुवाकः2  
अयः प्रथमायामवधाय जुहोति, रजतं मध्यमायां , हरितं उत्तमायां, एतद्वै बृहस्पतिर् देवेभ्यः पूर्जयनमकरोत् , यत्र पुरं युध्येयुस्तदेताभिर्जुहुयात्, सरा वा एषा यज्ञस्य, तस्माद्यत् किंच प्राचीनं अग्नीषोमीयात्तदुपांशु चरन्ति , अथ वा एतदग्नीषोमीयं प्रति वाचं विसृजन्ते, यज्ञमेवाप्त्वा वाचं विसृजन्ते, घृतं वै देवा वज्रं कृत्वा सोमं अघ्नन् , स्रुचौ बाहू, तस्मात् स्रुचौ सौमीमाहुतिं नाशाते, अवधिषुर्वा एतत् सोमं यदस्य स्रुचौ चाज्यं चान्तिकमभार्षु , र्यदाह , अंशुरंशुस्ते देव सोमाप्यायतामिति, यदेवास्य घ्नन्तः क्रूरम् अक्रंस्तदक्रूरं अक, स्तदाप्याययति, सर्व ऋत्विजा आप्याययन्ति, सर्वे हि तान्तं भिषज्यन्ति, यन्ति वा एतेऽस्माल्लोकाद् ये सोमं आप्याययितुमुदस्थुः, पराञ्चो हि यन्ति , ईश्वराः प्रमेतो , र्यदाह , एष्टा राया एष्टा वामानि प्रेषे भगायेति, तेनास्माल्लोकान् नैति, तेनास्मिंल्लोके धृता , अनयोर्वा एष गर्भ , आभ्यामेष आवृश्चते यः सोमं हन्ति, यदाह, नमो दिवे नमः पृथिव्या इति , आभ्यामेव नमोऽकर्, आतिथ्यं वा उपसदां प्रयाजा, स्तानूनप्त्रमाशी, स्तस्मान् न होतारं वृणीते नार्षेयम् ॥ सीद होतः ॥ इत्येवाह चतुर्व्रतस्तिस्र, श्चत्वारि हीषोः पर्णानि, त्रिव्रतस्तिस्र, स्त्रिषन्धिर् हीषुः,  शृङ्गं शल्यः कुल्मलं , द्विव्रतस्तिस्रो , द्विषन्धिर् हीषुः,  शल्यश्च कुल्मलं च , एकव्रतस्तिस्र , एका ह्येवेषु , एषा वै परोवरीयसी दीक्षा कनीयो व्रतं उपैति, ज्यायांसं लोकमभिजयति , एकव्रतस्तिस्रो , द्विव्रतस्तिस्र, स्त्रिव्रतस्तिस्र , श्चतुर्व्रतस्तिस्र , एषा वा उत्क्रामन्ती स्वर्गकामस्य , उत्तरमुत्तरं श्वः श्वः श्रेयान् भवति य एवं वेद, यद् द्वादशाग्निष्टोमस्योपसदः स्युरशान्ता निदहेयु , र्यत् तिस्रोऽहिनस्य यथा गरीयान् भार उष्णिहां निशृणात्य् एवं तत्, तत् तिस्र एवाग्निष्टोमस्योपसदः कार्या द्वादशाहिनस्य सवीर्यत्वाय ॥

3.8.3 अनुवाकः3  
अभ्यर्धो वै देवेभ्यो यज्ञ आसीत्, ते नाविदु , रिह वा स इह वेति , अस्ति यज्ञ , इति त्वविदुस्तेन वै संसृष्टिमैच्छन् , तं प्रैषमैच्छन्, तन्नाविन्दन् , तं वयांस्य् उपर्युपरि नात्ययतन् , तं इन्द्र उपर्युपर्यत्यक्रामत्, तमचायत्, सोऽवेत् , अचिकेद्वै मेति, सोऽब्रवीत्, कोऽसा इति , अहं दुर्गे हन्तेति , अथ कस्त्वमसीति , अहं दुर्गादाहर्तेति, सोऽब्रवीत् , दुर्गे वै हन्तावोचथा , अयं वराह आमुख एकविंशत्याः पुरां पारेऽश्ममयीनां , तस्मिन्नसुराणां वसु वाममन्त, स्तं जहीति, तोयेन्द्रो द्रुंभूल्याभ्यायत्य पुरस्ताद् भित्त्वा हृदयं प्रावृश्चत् , एतद्वा एषाभ्यनूक्ता ॥
अतिविद्धा विथुरेणा चिदस्तास्त्रिःसप्त सानु संहिता गिरीणां ।
न तद्देवो न मर्त्यस्तुतुर्याद्यानि प्रवृद्धो वृषभश्चकार ॥ 
इति सोऽब्रवीत् , दुर्गाद्वा आहर्तावोचथा , एतमाहरेति, तं वै विष्णुराहरत् , यज्ञो वै विष्णु , र्यज्ञो वै तद्यज्ञमसुरेभ्योऽध्याहरत् , यज्ञेन वै तद्यज्ञं देवा असुराणामविन्दन्त , एतद्वा एषाभ्यनूक्ता ॥
विश्वेत्ता विष्णुराभरदुरुक्रमस्त्वेषितः ।
शतं महिषान् क्षीरपाकमोदनं वराहमिन्द्र एमुषम् ॥ 
इति तद्वै देवा यज्ञमविन्दन्, यद्वै तद्यज्ञमविन्दँस्तद्देवयजनस्य देवयजनत्वं , यद्देवयजनमिछन्ति यज्ञं इच्छन्ति, यद्विन्दन्ति यज्ञं विन्दन्ति, यद्वाव यजमानो जोषयते तद्देवयजनं , यज्ञं वावैतद्यजमानो जोषयते असुराणां वा इयमग्र आसीत् , यावन् निषद्य परापश्यंस्तद्देवानां , ते देवाः सलावृकीमब्रुवन्, यावदियं त्रिः समन्तं पर्येति तदस्माकं इति, सा वा इमां त्रिः समन्तं पर्यैत्तद्वै देवा इमामविन्दन्त, तद् वेद्या वेदित्वं , विष्णुं वै देवा आनयन् वामनं कृत्वा, यावदयं त्रिर्विक्रमते तदस्माकं इति, स वा इदं एवाग्रे व्यक्रमत , अथेदमथाद, स्तद्वै देवा इह मामविन्दन्त, तद् वेद्या वेदित्वं , सर्वा वा इयं पृथिवी वेदि , रियं मेखलं, इति त्वेवास्या यजमानः परिगृह्णीते, यावद्यावद्वै यजमानो वेद्याः कुरुते तावत्तात्तावत्तात्पृथिव्या जयति, तस्मान्महती कार्या ज्यायसी ज्यायसी, देवाश्च वा असुराश्चास्पर्धन्त, तद्यत् किंचासुराणां स्वमासीत्तद्देवा वेद्याविन्दन्त, तद् वेद्या वेदित्वं , तेषां यत् प्रियं वस्व् आसीत्तेनापाधावन्ननेन चिन्मुच्यामहा इति, तद्देवा उत्तरवेद्याविन्दन्त, तदुत्तरं वै श्रेयोऽविदामहीति, तदुत्तरवेद्या उत्तरवेदित्वं , तद्य एवं विद्वान् वेदिं चोत्तरवेदिं च कुरुतेऽभिपूर्वमेव सपत्नस्य भ्रातृव्यस्य वसु वेदो वृञ्जान एति ॥

3.8.4 अनुवाकः4  
षट्त्रिंशत् प्रक्रमाः प्राची, चतुर्विंशतिरग्रेण, त्रिंशज्जघनेन, तथा विराजा संमिता , अथो छन्दांसि वै विराट्, छन्दांसि वावास्यैतद्यज्ञमुखे युनक्ति , एतद्वा एषाभ्यनूक्ता ॥
इन्द्राणी पत्या सुजितं जिगायोदंशेन पतिविद्ये बिभेद ।
त्रिंशद्यस्या जघनं योजनानि उपस्था इन्द्रं स्थविरं बिभर्ति ॥ 
इति, यद्वाव प्राचीनप्रवणं तद्देवयजनं , प्राञ्चं हि तं शयानं अविदन् , अथ यत् प्राचीनप्रवणं उदीचीनापनतं तद्यजेत,  यः कामयेतोभयोर् लोकयोर् ऋध्नुयां इति , उभयोर्वा एतल्लोकयो, रुभयोरेव लोकयोर् ऋध्नोति , अथ यस्य देवयजनस्योत्तरादन्यद्देवयजनं तद्यजेत,  यः कामयेता, ऽभि मोत्तरो यज्ञो नमेदिति , एतद्वा उत्तरावन्नाम देवयजनं, अभ्येनं उत्तरो यज्ञो नमति , अथ यस्य देवयजनस्य मध्यतो बहुला ओषधयस्तत् पशुकामो यजेत, पशवो वा ओषधयः, पशुमान् भवति, यत्समं प्रतिष्ठितं तद् गतश्रीर्यजेत, प्रतिष्ठितं वा एतत्, प्रतिष्ठित एष यो गतश्री, स्तदेवैनं प्रतिष्ठापयति, पापो हि स, ततः प्रच्यवमानो , अथ यस्य देवयजनस्यापः पुरस्तात् तद्यजेत, यः कामयेता, ऽभि मोत्तरो यज्ञो नमेदिति , एतद्वै पुरोहविर्नाम देवयजनं, अभ्येनं उत्तरो यज्ञो नमति , अथ यस्य देवयजनस्य पन्थाः पुरस्तादिरिणं वा कर्तो वा भ्रातृव्यवान् यजेत , एतद्वा आप्तं देवयजनं सदेवं , यद्धि देवयजनाद्देवयजनं उच्शिंषेद् भ्रातृव्याय लोकं उच्शिंषेत् , अथ यस्य देवयजनस्याहवनीयादन्याः प्राचीरापो धावन्ति गार्हपत्यादन्याः प्रतीचीस्तद्यजेत यं तल्पे वा पात्रे वा मीमांसेरन् , अनुषक्तो  हि वा एष पाप्मना , अथैतन् मीमांसन्ते , एतद्वै व्यावृत्तं पाप्मना, पाप्मनैवैनं व्यावर्तयन्ति, यद्वै यज्ञः संतिष्ठते प्राचीनं अस्य समृद्धं एति प्रतीचीनं व्यृद्धं , पशवो वै यज्ञस्य समृद्धं, आपः खलु वै पशवो , यत् प्रत्यङ्ङ् अवभृथमभ्यवेयाद्यज्ञस्य व्यृध्येन व्यृध्येत , अथ यत् प्राङ् अवभृथमभ्यवैति यज्ञस्य वा एतत् समृध्येन समृध्यते, यत् त्र्युन्नतं तद् भ्रातृव्यवान् यजेत, यस्याहवनीयं च हविर्धानं चान्तरोन्नतं , यस्य हविर्धानं च सदश्चान्तरोन्नतं , यस्य सदश्च गार्हपत्यं चान्तरोन्नतं, अतो वै विष्णुरिमांल्लोकान् उदजयत् , विष्णोरेवोज्जितमन्व् इमांल्लोकान् उज्जयति, प्रैभ्यो लोकेभ्यो भ्रातृव्यं नुदते , अथ यस्य देवयजनस्य दक्षिणत उन्नतं तद् भ्रातृव्यवान् यजेत , एतां वै दिशं देवा असुरान् प्रणुद्य स्वर्गं लोकमायन् , अथैभ्योऽमुमादित्यं परिधिं पर्यदधुरपुनराभावाय , एतां वा एतद्दिशँ यजमानो भ्रातृव्यं प्रणुद्य स्वर्गं लोकं एति , अथास्मा अमुमादित्यं परिधिं परिदधात्यपुनराभावाय, स्थले यजेत यः कामयेतो, भयेषां देवमनुष्याणां प्रकाशं गछेयमिति, प्रकाशो वै नामैतद्देवयजनं, उभयेषां देवमनुष्याणां प्रकाशं गच्छति , अभिशस्यमानं याजयेत्, परोक्षं गुहा वने परोक्षं पृष्ठानि अपेयुः, परोक्षं वा एष यमभिशंसन्ति, परोक्षमेवास्माद् गुहा पापीयां वाचं करोति , अथ यस्य होता प्रातरनुवाकमनुब्रुवन्नग्निमपः सूर्यं तानि पश्येत्तद् ब्रह्मवर्चसकामो यजेत, ब्रह्मवर्चसं वा अग्नि , र्ब्रह्मवर्चसं आपो , ब्रह्मवर्चसं अस्मा आदित्यो ब्रह्मवर्चसमेव संदधाति, ब्रह्मवर्चसी भवति , अथ यस्य देवयजनस्यान्या अन्या मध्यतो बहुला ओषधयो , अतो वा अङ्गिरसः पशूनसृजन्त, तत् पशुकामो यजेत , अथ यस्य देवयजनस्य मध्यत उन्नतं, अतो वा अङ्गिरसः स्वर्गं लोकमायन् , तत् स्वर्गकामो यजेत, निर्वस्केऽभिचरन् यजेत, यथैवैतं निर्णयत्येवं तं निर्णयति यमभिचरति, यत् कार्यमिव स्यात्तद्यजेत, यः कार्य इव स्यात् , आत्मा वै देवयजनं , करोत्य् एवैनं , ये युवान आर्षेया ऋत्विजो वह्नयस्तद्देवयजनं , तस्मादाहु , र्युवैवार्त्विजीना इति , अग्निर्वाव देवयजनं , तद्य एवं विद्वान् यत्रैव क्वचाग्निमाधाय यजते देवयजन एव यजते ॥

3.8.5 अनुवाकः5  
यद्वा अस्या यज्ञियं मेध्यँ यत्सदेवं तदुत्क्रम्यातिष्ठदन्तरा देवासुरान्त्संयतान्त्सिंहीरूपमिव भूत्वा, तेऽविदु , र्यतरान् वा इयम् उपावर्त्स्यति त इदं भविष्यन्तीति, तस्यां वा उभय ऐच्छन्त, सा नान्यतरांश्चनोपावर्तत, तां देवा अपाशासु , रुप ना आवर्तस्वे, ति साब्रवीत् , भागो मेऽस्त्विति, वृणीष्वेत्यब्रुवन् , साब्रवीत् , मां एव पूर्वां अग्नेर् व्याघारयात्, स यत्कामो मां व्याघारयात् तं एव स कामं अश्नुवदिति, तां देवाः पूर्वां अग्नेर् व्याघारयन् , ततो देवा अभवन्, परासुरा, स्तद्य एवं विद्वान् एतां पूर्वां अग्नेर् व्याघारयति भवत्यात्मना परास्य भ्रातृव्यो भवति, यद्वै तदुत्क्रम्यातिष्ठदन्तरा देवासुरान्त्संयत्तान्त्सिंहीरुपमिव भूत्वा, सा वा उत्तरवेदि, स्तप्तायनी मेऽसीति, तप्ता हि ते ताम् अविन्दन्त, वित्तायनी मेऽसीति, वित्ता हि ते ताम् अविन्दन्त , अवतान्मा नाथितं इति, नाथितां हि सा तानावद, वताद्व्यथितं इति, व्यथितां हि सा तानावत् , एतदेतद्वा एतया देवा असुराणामविन्दन्त , एतदेतदेवैतया यजमानो भ्रातृव्यस्य वृङ्क्ते , अग्ने अङ्गिरो योऽस्यां पृथिव्यामध्यसीति, य एवैषु त्रिषु लोकेष्वग्नयस्तान् एवावरुन्द्धे, विदेरग्ने नभो नाम यत्ता इति, नभो हि नाम सोऽग्निरासीत् , जानुदघ्नं खेय, मेतावती वा अस्याः पृथिव्या जीवं यज्ञियम् , तदेवावरुन्द्धे, सिंहीरसि, महिषीरसीति, सिंहीरूपमिव हि तन्महिषीरूपमिव भूत्वातिष्ठत् , देवेभ्यः शुन्धस्व, देवेभ्यः शुम्भस्वेति, देवेभ्य एवैनां शुन्धन्ति, देवेभ्यः शुम्भन्ति, निःसारयति, यदेवास्या उद्घ्नन्तः क्रूरम् अक्रंस्तदक्रूरं अक, स्तन् निःसारयति , इन्द्रघोषास्त्वा पुरस्ताद्वसुभिः पान्त्व् इति , एतद्देवत्या वा इमा दिशो , यथादेवतं एवैनां प्रौक्षीत् , अतो वै देवा असुरान्मनसा विनुद्य स्वर्गं लोकमायन् , त एता देवता अन्ततोऽदधतासुराणामनन्वग्भावाय , अतो वा एतद्यजमानो भ्रातृव्यं मनसा विनुद्य स्वर्गं लोकं एति, स एता देवता अन्ततो धत्ते भ्रातृव्यस्यानन्वग्भावाय, तेऽकामयन्त, सपत्नं भ्रातृव्यं सहेमहीति, सिंहीरसि सपत्नसाही स्वाहेति, तं एव तेन कामं आश्नुवत, सपत्नं भ्रातृव्यं साढ्वा तेऽकामयन्त, पशवो नः स्युरिति, सिंहीरसि रायस्पोषवनिः स्वाहेति, तं एव तेन कामं आश्नुवत, सपत्नं भ्रातृव्यं साढ्वा पशून् भित्त्वा तेऽकामयन्त, प्रजा नः स्यादिति, सिंहीरसि सुप्रजावनिः स्वाहेति, तं एव तेन कामं आश्नुवत, सिंहीरस्यादित्यवनिः सजातवनिः स्वाहेति , आदित्याभिर् हि सा प्रजाभिः सह, तेऽकामयन्त, देवा नो यज्ञं विद्युरिति, सिंहीरसि , आवह देवान् देवायते यजमानाय स्वाहेति, तं एव तेन कामं आश्नुवत, भूतेभ्यस्त्वे, त्युद्दिशति, देवा ह्येव भूता , यत्र वा अदोऽग्निर् होत्राद् भीषापाक्रामत्  स सर्वेषु भूतेष्ववसत् , यां पशुष्ववसत्ताम् अनाछिन्नस्तुकस्यान्तराशृङ्गं अवसत् , यां वनस्पतिषु पूतुद्रौ, यामोषधीषु तां सुगन्धितेजने, यत् संभारान्त्संभरति यदेवात्राग्नेर् न्यक्तं तत् संभरति, यानि वा अदोऽग्निरस्थानि अधूनुत स पूतुद्रुरभवत् , यन् मांसं तद् गुग्गुलु, यत् पूयितं उपश्लिष्टँ स सुगन्धितेजनो , यदेते संभारा भवन्ति यदेवात्राग्नेर् न्यक्तं तस्यावरुद्ध्यै, विश्वायुरसि, पृथिवीं दृंहेति , एषां ह्येते लोकानां विधृत्यै परिधीयन्ते, ध्रुवक्षितिरसि , अन्तरिक्षं दृंहेति , अन्तरिक्षं हि यज्ञो , अच्युतक्षिदसि, दिवं दृंहेति, दिवं एवैनं अजीगमत् , अग्नेर्भस्मासि , अग्नेः पुरीषमसीति , अग्नेर् ह्येतद् भस्माग्नेः पुरीषं , देवपात्रं वा उत्तरवेदि, देवेभ्यो देवपात्रं प्रोच्यं , वैभ्राजा देवा , यदाह, विभ्राड् बृहत् पिबतु सोम्यं मध्व् इति, देवेभ्यो वा एतद्देवपात्रं प्राह, प्र वसीयसः पात्रं आप्नोति, ब्राह्मणं तु पात्रे न मीमांसेत यः पात्रिय इव स्यात् ॥

3.8.6 अनुवाकः6  
एतावती वा इयं पृथिवी यावती वेदि , रपरिमिताद्वा एतद् भ्रातृव्यं निर्भज्य यजमानाय परिगृह्णाति , ऋक्षं वा अमेध्यम्, आपो हवि , र्यत् प्रोक्षति मेध्यमेवैनत् करोति , ऋक्षं वा अमेध्यम् , यद् बर्हिः स्तृणाति मेध्यामेवैनां करोति , एतावती वा इयं पृथिवी यावती वेदिः, प्रजा बर्हि , र्यद् बर्हिः स्तृणाति , अस्यां वा एतत् प्रजाः प्रतिष्ठापयति, यजमानो वै प्रस्तरः, प्रजा बर्हि , र्यत् प्रस्तरम् उत्तरं बर्हिषः सादयति यजमानं वा एतदुपरिष्टादासां प्रजानां दधाति , अथ यत् तृणे अन्तर्दधाति तेन यजमानो यजमानेन व्यावर्तते, बहुलं बर्हिः स्तृणाति , अक्षोधुका अस्य पशवो भवन्ति, प्राचीनं बर्हिः स्तृणाति, प्राङ् हि यज्ञो , यत् प्रतीचीनं स्तृणीयात् प्रत्यादाज्यास्य राष्ट्रं घातुकं स्यात् , देवेषुर्वै वेदि , र्यत्र वै देवेष्वा संनतया कामयते तद्धन्ति, यद् वेदिं कल्पयति देवेषुं वा एतत् संनमति, तया संनतया यत्र यजमानः कामयते तद्धन्ति, त्रयो वै पूर्वेऽग्नयः प्राधन्वन् हव्यं देवेभ्यो वहन्तो , वषट्कारः प्रावृश्चत् , अथ योऽयमिदानीं स भीषापाद्रवद् ईदृग् उ स आरिष्यतीति, तं देवा अपाशासु , रुप ना आवर्तस्वेति, सोऽब्रवीत् , भागो मेऽस्त्विति, वृणीष्वेत्यब्रुवन्, सोऽब्रवीत्, त्रयो वै मे पूर्वे भ्रातरः प्राधन्वन् हव्यं देवेभ्यो वहन्तो , वषट्कारः प्रावृश्चत्तेषां भागोऽस्त्विति, वृणीष्वे, त्यब्रुवन् , सोऽब्रवीत् , यदेव किंचाहुतं बहिष्परिधि स्कन्देत्तदेव तेषां भागधेयमसदिति, तेषां वा एतद् भागधेयम्, अस्थन्वन्तो हि वै त आसन् , अथ ते प्राधन्वन् , सोऽब्रवीत् , अस्थानि नु धविष्ये , अथोपावर्त्स्यामीति, ते वा अन्वायन् , ते समन्तं पर्यविशन् यज्ञस्य गोपीथाय , अयं वाव यज्ञायोपधीयतेऽयं यजमानाया,ऽयं भ्रातृव्याय , इमौ प्रतरं करोतीममपतरम् , यज्ञेन वा एतद्यजमानं प्रतरं करोति , यज्ञेनास्य भ्रातृव्यमपतरं करोति, संधिं प्रतिजुहोति, न ह्यग्निमाहुतिस्तरति, मुखत एवैनान् प्रीणाति , अथो सुतीर्थेन वा एतदाहुतीस्तारयति , अयं वाव भूपति , रयं भुवनपति , रयं भूतानां पति , रथ योऽयमिदानीं स भूति , र्यदाहुतं बहिष्परिधि स्कन्देत्तदभिमन्त्रयेत ॥भूपतये स्वाहा, भुवनपतये स्वाहा, भूतानां पतये स्वाहा ॥ इति भागधेयं वावैषामेतत्, प्रीणात्य् एवैनान्, अथो हविषा वा एतत् स्कन्नेन द्वितीयामाशिषं अवरुन्द्धे , एतद्ध स्म वा आहारुण औपवेशिः, किमु स यज्ञेन यजेत यो हविषा स्कन्नेन द्वितीयामाशिषमवरुन्धं न विद्यादिति, तद् द्वितीयां एवैतेनाशिषं अवरुन्द्धे ॥

3.8.7 अनुवाकः7  
ये पुरा ग्रन्थयो भवन्ति तान् विस्रंसयन्ति मानुषस्य व्यावृत्त्यै, प्रणेनिजति, यदेवैनयोरभिनिषण्णं शमलं अमेध्यं तं शुन्धन्ति, युञ्जते मन उत युञ्जते धिया इति जुहोति, युक्त्या एव, सावित्र्या जुहोति, सवितॄप्रसूते एव प्रवर्तेते, हविर्वै हविर्धाने, यदुपानक्ति हविर्भूत एव प्रवर्तेते, अथो अभिवृत्ते एव पत्नि उपानक्ति, यद्वै पत्नी यज्ञे करोति तन् मिथुनं , मिथुनत्वाय वै पत्नि उपानक्ति , एष वै पत्न्या यज्ञस्यान्वारंभो यद्यज्ञे करोति , अन्वारंभाय वै पत्नि उपानक्ति, प्राचीनं उपानक्ति, प्राङ् हि यज्ञ, स्त्रिरन्यत् त्रिरन्यदुपानक्ति , अपरिमितं हि मनुष्या उपाञ्जन्ति, दक्षिणत उपानक्ति , उदीची ह्येते मनुष्यलोकमुपावर्तेते, निर्ऋतिगृहीतो वा एष उभयतः संदष्टः शुष्को , यदुपानक्ति शमयत्येव, शुष्को वा एष दुर्वाग् यजमानस्य गृहमावदति, स ईश्वरोऽशान्तो यजमानं हिंसितो, स्तदनुगृह्णन्तो यन्ति, यद्युत्क्ष्वेदेत्  सुवागावद देव दुर्यान्   इति वदेत् , शमयत्येव , अथो ऽशमयित्वैवाशिषं आशास्ते, हविर्वै हविर्धाने स्तीर्त्वा वै बर्हिर् हविरासादयन्ति, तस्मात् प्रस्तरं स्तीर्त्वा प्रवर्तयन्ति, हविर्वै हविर्धाने, अनूच्यमानासु वै सामिधेनीषु हविरासादयन्ति, तस्मात् प्रवर्त्यमानयोर् होतान्वाह , इमे वा एते, इमे वा एतत् प्रवर्तयन्ति यद्धविर्धाने, तस्मात् पूर्वस्या जनताता अपरा जनता क्षेत्रं अभ्यारोहुका, ते यर्हि प्रवर्तयेयुस्तर्हि होतानुब्रुवन्मनसा पदा तां जनतां प्रतिनुदे , दपर्जन्यं भयं नुदेति, विड् वा एषा, विशँ वा एतत् प्रतिनुदते , अनभ्यवचारुकास्य विट् क्षेत्रं भवति, नीयानं वै रक्षांसि यज्ञं अवयन्ति, यद्वर्त्मनि जुहोति रक्षसामपहत्यै, वैष्णव्या जुहोति, विष्णुर्वै यज्ञो,  विष्णुनैव यज्ञेन यज्ञाद्रक्षांस्यपहन्ति, यद् गायत्र्या जुहोतीमां तेनाक्रमते, यत् त्रिष्टुभान्तरिक्षं तेन , अथ यदाहवनीयं गच्छतः स्वर्गं तेन लोकं , त्रीन् प्रक्रमान् प्रतिविक्रमते, त्रयो वा इमे लोका, इमान् एव लोकान् यजमानायोच्शिंषति, वैष्णवमसि, विष्णुस्त्वोत्तभ्नात्व् इति, वैष्णवं हि हविर्धानं , दिवो विष्ण उत वा पृथिव्या, इति दक्षिणस्य हविर्धानस्य मेथीन् निहन्ति, मुखत एव यज्ञस्याशिषं अवरुन्द्धे, यमध्वर्युः प्रथमं ग्रन्थिं ग्रथ्नाति तं प्रथमं विस्रंसयति, यदन्यं पूर्वं विस्रंसयेदमेहेन प्रमीयेत, विष्णोर्नु कं वीर्याणि प्रवोचं इत्युत्तरस्य हविर्धानस्य मेथीन् निहन्ति वैष्णव्या, वैष्णवं हि हविर्धानं , स्वयैव देवतया, यो अस्कभायदुत्तरं सधस्थम् इति , अदो वा उत्तरं सधस्थम्, अमुष्मिन्न् एव हविर्धानं संमिनोति ॥
आ वां उपस्थमद्रुहा देवाः सीदन्तु यज्ञियाः ।
इहाद्य सोमपीतये ॥ 
इति य एव देवा यज्ञियास्तान् हविर्धाना आसादयति, तां श्वो भूतेऽभियजते, दण्डो वा एतदौपरो वषट्कारेण निरहन्, यच् छदिरभिनिदधाति , अपिहित्या अछिद्रत्वाय, विष्णोः पृष्ठमसीत्य, द एव, विष्णो रराटमसीत्य, द एव, विष्णोः शिप्रे स्था, इतीमे एव, मुखतो वा एतत्,  स्वया देवतया शिरो यज्ञस्य संभरति, विष्णोः स्यूरसीति, तस्मादिदं शिरः षोढाविष्कृतं , प्र तद्विष्णुः स्तवते वीर्येणेति प्राङ् उत्क्रम्य वदति,  , अतो वै विष्णुरिमांल्लोकान् उदजयत् , विष्णोरेवोज्जितिम् अन्व् इमांल्लोकान् उज्जयति, प्रैभ्यो लोकेभ्यो भ्रातृव्यं नुदते ॥

3.8.8 अनुवाकः8  
देवस्य त्वा सवितुः प्रसव इति, सवितृप्रसूत एवैनां आदत्ते , अश्विनोर्बाहुभ्यां इति , अश्विनौ वै देवानामध्वर्युः, पूष्णो हस्ताभ्यां इति, देवताभिरेव , अभ्रिरसि नारिरसीति, क्रूरमिव वा एतद्यदभ्रिः, शमयत्येव , इदमहं रक्षसो ग्रीवा अपिकृन्तामी, त्याह रक्षसां ध्वरायै रक्षसामन्तरित्यै , इदमहं सोमे समानो योऽसमानोऽरातीयति तस्य ग्रीवा अपिकृन्तामीति, समानो वा ह्यसमानो वारातीयति सर्वमेवैतया पर्यापत्, प्राणा वा उपरवाः, शिरो हविर्धानं , शीर्षन् वा इमे प्राणा, स्तस्माद्धविर्धाने , अन्तर्वा इमे शीर्षन् प्राणा, स्तस्मादन्त,  श्चत्वारो वा इमे शीर्षन् प्राणा, स्तस्माच्चत्वारः संतृण्णाः परः, संतृण्णा हि परः प्राणा , विधृता उपरिष्टात् , विधृता हीम उपरिष्टात् प्राणाः, पूर्वार्धे वा इमे मुखस्य प्राणा , एतत् खलु वै हविर्धानस्य पूर्वार्धं यद् दक्षिणं हविर्धानं , तस्माद् दक्षिणे हविर्धाने, बृहन्नसि बृहद्राया इति, देवा ह्येव बृहत् , बृहतीमिन्द्राय वाचं वदेति , ऐन्द्रो हि यज्ञो , रक्षोहणं वलगहनमित्या, ह रक्षसां ध्वरायै रक्षसामन्तरित्यै, वैष्णवीं इति, विष्णुर् हि यज्ञो , असुरा वा एतान्वलगान् देवेभ्यः प्राणेषु न्यखनन् , तान् बाहुमात्रेऽन्वविन्दन् , तस्माद् बाहुमात्रं खेयम् , यद्वाव कृत्या यच् शफं यदभिचरितं तदेतदुद्वपति, प्राणा वा उपरवा, यदवसिञ्चति तस्मादिम उदन्वन्तः प्राणाः, प्राणा वा उपरवा , यदवस्तृणाति तस्मादिमे लोमशाः प्राणा, अथ यदवसिञ्चत्यव च स्तृणाति मस्तिष्को वा एष क्रियते, हनू अधिषवणे, शिरो हविर्धानं , शीर्षन् वा इमे हनू, तस्माद्धविर्धाने , अन्तर्वा इमे शीर्षन् हनू, तस्मादन्तरिमे वा एते यत् संतृन्द्या, दिमे एव संतृन्द्यात्, तत् संपाद्ये एव, द्व्यङ्गुलमन्तरा कार्यम् , द्व्यङ्गुलं हीदं, अन्तरा वै नाकेव, शिरो हविर्धानं , पृष्ठमाग्नीध्रं, उदरं सदः, प्राङ् हि यज्ञः संहितो , हनू अधिषवणे, जिह्वाधिषवणं , ग्रावाणो दन्ता , मुखतो वा एतत् प्रजापतेः सोमं पिबन्ति , इन्द्रो वै वृत्रमहन् , स इमां प्राविशत्, तं देवताः प्रैषमैच्छन् , तन्नाविदन् , तं भूतानि उपारवन्त, यो नोऽधिपतिरभूत्तन् न विन्दामा इति, तदुपरवाणां उपरवत्वं , यत्तदुपारवन्त तच्चतुर्धावस्तादेवैच्छन् , एकधा परोऽन्वविन्दन् , तस्माच्चतुर्धावस्तात् , एकधा परो , यदुपरवाननुमृशति , इन्द्रियस्यावरुद्ध्यै ॥

3.8.9 अनुवाकः9  
पृथिव्यै त्वा , अन्तरिक्षाय त्वा, दिवे त्वेति प्रोक्षति , एषा ह्येषां लोकानां विधृत्यै मीयते, त्रिः प्रोक्षति, त्रिषत्या हि देवा, अथो त्रयो वा इमे लोका , एभ्य एवैनां लोकेभ्यः प्रौक्षीत् , अन्नं वै यवा , ऊर्ग् उदुम्बरो , यद्यवमतीभिः प्रोक्षति , ऊर्जा वा एतदन्नं समर्धयति , ऋक्षं वा अमेध्यम्, आपो हवि , र्यदवसिञ्चति मेध्यमेवैनत् करोति , ऋक्षं वा अमेध्यम् , यदवस्तृणाति मेध्यमेवैनत् करोति, पितृदेवत्यं वै निखातममेध्यमन्यदेवत्यम्, अस्याः खलु वा इमा उत्तमार्ध ओषधयो , यदवस्तृणाति , अस्या एवैनां उत्तमार्धे मिनोति , अनिखातैवाभूत् , अन्नं वै यवा , ऊर्ग् उदुम्बरो , यद्यवमवास्यति , अन्ने वा एतद् ऊर्जं दधाति, न ह्यन्नं ऋत ऊर्जो धिनोति, नो ह्य् ऊर्ग् ऋतेऽन्नाद्धिनोति, नितानस्त्वा मारुतो निहन्त्व् इति, मनो वै नितानः, प्राणा मारुता , मित्रावरुणौ ध्रुवेण धर्मणेति, मित्रमेवैनां दाधार, वरुणः कल्पयति, विधृत्यै च खलु वा एषां प्रजानां क्लृप्त्यै च मीयते, मित्रावरुणौ वै देवानां धर्मधारयौ, दैवं वा एतद्धर्मम् अदीधरताम् , यदौदुम्बरी, ब्रह्मवनिं त्वा क्षत्रवनिं पर्यूहामीति , आशीरेवैषा, ब्रह्म दृंह क्षत्रं दृंहेति , आशिष एवैष परिग्रहो , घृतेन द्यावापृथिवी आपृणेति, घृतेनैव द्यावापृथिवी व्युनत्ति , उदरं वै सदा , ऊर्ग् उदुम्बरो , यदौदुम्बरी , ऊर्जं वा एतन्मध्यत आत्मनो धत्ते प्रजानां च, प्रजापतेर्वा एतदुदरं यत्सदः, प्राजापत्य उद्गाता, तस्मादुद्गातान्वारभते, यजमानो वा, औदुम्बरी वर्षिष्ठा कार्या, वर्ष्मैनं समानानां गमयति, विश्वजनस्य छायासी, ति छदिरभिनिदधाति ,    गोत्राद्गोत्राद्धि प्रसर्पन्ति , उदरं वै सदो , यदन्येनान्येन संमिनोति तस्मादुदरं अन्येनान् येनामेन संतत , उदरं वै सदो , यदनूचीनं मिनुयात् पराचीनं जग्धमतीयात् , अथ यत् तिरश्चीनं मिनोति तस्माज्जग्धं सर्वाण्यङ्गानि अनुवेति, प्रजा वा एतत् समीचीनं मिनोति, समीचीर् एनं प्रजा अभिसमावर्तते, संयात इव स भवति, समानं सांकाशिनं कार्यम् , समाना हीमे प्राणा , यं द्विष्यात्तस्याक्ष्णया मिनुयात्, प्राणानस्य मोहयति, प्रमायुको भवति, यदि कामयेत वर्षेत् पर्जन्या इति नीचैः सदो मिनुयात् , वृष्टिमेव नियच्छति, यदि कामयेत न वर्षेत् पर्जन्या इत्य् , उच्चैः सदो मिनुयात् , वृष्टिमेवापाग्रहीत् , नवछदिरग्निष्टोमे स्यात् , तेजसा त्रिवृता संमितं , पञ्चदशछदिरुक्थ्ये, पञ्चदशेन वज्रेण संमितं , सप्तदशछदिरतिरात्रे, सप्तदशो वै प्रजापतिः, प्राजापत्या रात्रिरानुष्टुभी, यज्ञक्रतूनां एवैषा व्यावृत्तिः, प्राचीनवंशँ हविर्धानं मिनोति , ऊर्ध्वा हि द्यौः, प्राचीनवंशमाग्नीध्रं, ऊर्ध्वं ह्यन्तरिक्षम् , तिरश्चीनवंशँ सद, स्तिरश्ची हीयम् , यजुषा हविर्धानं मिनोति, निरुक्ता हि द्यौ , र्यजुषा सदो, निरुक्ता हीयम्, अयजुषाग्नीध्रं, अनिरुक्तं इव ह्यन्तरिक्षम्, अर्धमाग्नीध्रस्यान्तर्वेदि मिनोत्य, र्धं बहिर्वेदि , अर्धं ह्यन्तरिक्षस्यास्मिंल्लोके , अर्धममुष्मिन् ॥

3.8.10 अनुवाकः10  
सुवाङ् नभ्राड् अङ्घारे बम्भारा इति , एते वै देवानां सोमरक्षय , एतेभ्यो वा अधि छन्दांसि सोमं आहरन् , ते सोमपीथेन व्यार्ध्यत, त एतानि द्वितीयानि नामानि अधत्तमङ्गलेछायै, सोमपीथो ना उपनमादिति, तस्मादेते द्विनामान, स्ते वा अन्वायन् , ते न प्राप्नुवन् , तस्मादेतेऽतिहाय वषट् क्रियन्ते, न हि प्राप्नुवन् , तेषां वा एष लोको यावदभि न्युप्यते, तद् योऽविद्वानाक्रामत्यार्त्तिम् आर्च्छति , अथ य एवं विद्वानाक्रामति न सदस्यामार्त्तिम् आर्च्छति, तेषां वा एष भागो यद् व्याघार्यन्ते, त एवास्मै तेनाभीष्टाः प्रीता भवन्ति, यज्ञमुखं वै पवमानो , यत् पवमाने स्तुतेऽग्नयो विह्रियन्ते यज्ञमुखादेवाधिविह्रियन्ते, जंभो वै नामासुर आसीत्, स यज्ञमगिरत्, स आग्नीध्रं न प्राप्नोत् , तमाग्नीध्रात् पुनर् व्यरुजत् , एतद्वै जीवं , तस्मादाग्नीध्राद्विह्रियन्ते, दक्षिणतो वै देवानसुरा यज्ञमजयन् , त उदञ्चा आग्नीध्रं समातिष्ठन् , तमाग्नीध्रात् पुनरभ्यजयन् , एतद्वा अनभिजितं , तस्मादाग्नीध्राद्विह्रियन्ते , एतत् प्रति वै देवानसुरा यज्ञमजयन् , त आग्नीध्रादधि बहिष्पवमानेन यज्ञमभिजित्याग्नीनाधाय बर्हिर् अस्तृणत, पराजिज्ञाना वा एतत्सर्पन्ति यद् बहिष्पवमानं स्तोष्यन्तः सर्पन्ति, यद् बहिष्पवमाने स्तुत आह ॥ अग्नीदग्नीन् विहर, बर्हिः स्तृणाहि  ॥ इति , आग्नीध्राद्वा एतदधि बहिष्पवमानेन यज्ञमभिजित्याग्नीनाधाय बर्हिः स्तृणते , अत्र वा एतर्हि यज्ञो यत्रास्तुतं स्तोत्रम् , यत्रैव यज्ञस्तदभिपर्यावृत्य जुहोति, शुक्रवती वै पूर्वे सवने, अशुक्रं तृतीयं सवनं , यज्ज्योतिष्मतीस्तृतीयसवने व्याघारयन्ति तेन तृतीयसवनं शुक्रवत्, संवत्सरो वा अग्निष्टोम, स्तस्य वा एतास्तन्वो यद्धिष्ण्या, स्ता वा अस्यैतत्समुद्धर्षयित्वा ज्योतिष्मतीः कृत्वाथाग्निष्टोमेन स्तुवते, संवत्सरो वा अग्निष्टोमो, द्वादश मासाः संवत्सरो , यत् प्राचीराहुतयो हूयन्ते, प्रत्यञ्चो धिष्ण्या व्याघार्यन्ते संवत्सरस्य विधृत्यै , उभयतो वै देवानसुराः परीयत्ता आसन् पुरस्तादन्ये, पश्चादन्ये, यत् प्राचीराहुतयो हूयन्ते, ये पुरस्तादासंस्तांस्तेनापानुदन्त, यत् प्रत्यञ्चो धिष्ण्या व्याघार्यन्ते, ये पश्चादासंस्तांस्तेनापानुदन्त, तद् भ्रातृव्यस्य वा एष विनोदो , अध्वर्युणा वै यज्ञो विधृत , इदमिव वा एतद्यज्ञस्य यद्धिष्ण्या , यदध्वर्युः प्रत्यङ् धिष्ण्यानतीयात् प्राणात् संकर्षेत, प्रमायुकः स्यात् , यद्यतीयाद्यज्ञपरुष्यतीयात् , ऐन्द्रीमनुब्रूयात् , ऐन्द्रं हि सदः, स्वयैवैनद्देवतयोपचरति , आत्मनोऽहिंसायै, प्राचीनं वै धिष्ण्येभ्योऽध्वर्योर् लोको , यदध्वर्युः प्रत्यङ् धिष्ण्यानतीयादन्यजनतास्य क्षेत्रं अभ्यारोहुका स्यात् , नि अन्य उप्यन्ते, नान्ये, तदेषां मिथुनं प्रजायति, निरुक्ता अन्ये,ऽनिरुक्ता अन्ये, ये निरुक्ता३स्तेऽस्मै लोकाय, येऽनिरुक्ता३स्तेऽमुष्मै क्षयाय, यथा वा इदं मेखलां पर्यस्यते मेध्यस्य चामेध्यस्य च विधृत्या,  एवं वा एते न्युप्यन्ते यज्ञस्य विधृत्यै, यत् प्राचीनं धिष्ण्येभ्यस्तद्देवानां , यत् प्रतीचीनं तन्मनुष्याणां , तस्मात् सोमं पिबते प्राञ्चो धिष्ण्या नातिसृपे, जनं ह्येति, देवलोकमभ्यारोहति, चात्वालाद्विह्रियन्ते , एष वा अग्नीनां योनिः, स्वादेव योनेर्विह्रियन्ते , अस्कन्नत्वाय, तेषां वा एतदभ्यवायनं चोदयनं च , यदन्तरा चात्वालं चाग्नीध्रं च एतद्वै यज्ञस्य तीर्थम् , तस्मादेतेन संचरति, तेन योऽविद्वान्त्संचरत्यार्तिम् आर्च्छति , अथ य एवं विद्वान्त्संचरति न सदस्यामार्तिम् आर्च्छति ॥
इत्य् उपरिकाण्डे असुराणां नाम अष्टमः प्रपाठकः समाप्तः ॥
प्रपाठकः9  
3.9.1 अनुवाकः1  
यज्ञो वा एष संक्रामन्न् एति प्रायणीयादध्यातिथ्यम्, आतिथ्यादध्य् उपसदः, स उपसद्भ्योऽधि प्राङ् प्रणीयते, यदगृहीत्वाज्यानि प्रणयेयुरपघ्नीत यजमानं, अथ यद् गृहीत्वाज्यानि प्रणयन्ति यज्ञं वा एतद्यजमानोऽन्वारभते, प्राञ्चः सोमेन प्रयन्ति,  प्राची पत्नी पूर्वमग्निमभ्युदैति, सोमेन वा एतद् राज्ञाभिजयन्तो यन्ति, यस्य वै मनुष्यराजो गृहमागच्छति तस्य वै तर्हि तदैश्वर्ये, यदा वै स ततः प्लायतेऽथ तेषां तत् पुनर्भवति, तस्मादाहुरपिव्रता इति , अपि ह्येषां तस्मिन् व्रतं , सोमो वा एतद् राजा गृहं प्राप, तस्य वै तर्हि तदैश्वर्ये, यदा वै स ततः प्रच्यवतेऽथ स तत्तेभ्यो विसृजते, तद् वैसर्जनानां वैसर्जनत्वं , त्वं सोम तनुकृद्भ्या इति, यदेव तनुकृतं चान्यकृतं चैनस्तदेतेनावयजति, द्वाभ्यां गार्हपत्ये जुहोति, द्विपाद्यजमानः प्रतिष्ठित्यै , आग्नेय्याग्नीध्रे , अन्तरिक्षमेव प्राप्यान्यदेव रूपमकर्, वैष्णव्या हविर्धाने , अद एव प्राप्य, विष्णुर्वै यज्ञो , विष्णुमेव यज्ञमकर्, असुरा वा एतं देवानामादित्सन्त, तं देवा अप्तुं कृत्वामुं लोकमहरन् , यदप्तुमत्या जुहोति , अप्तुमेवैनं कृत्वामुं लोकं हरन्ति, सर्वेभ्यो वा एष भूतेभ्या आह्रियते, यत्सौम्या जुहोति मनुष्येभ्यस्तेनाह्रियते,  यदप्तुमत्या पितॄभ्यस्तेन, यदाग्नेय्या देवेभ्यस्तेन, यद् वैष्णव्या यज्ञाय तेन, सर्वा वा एतत् प्रजा वरुणो गृह्णाति, यत्सौम्या जुहोति
मनुष्यांस्तेन वरुणान् मुञ्चति , यदप्तुमत्या पितॄंस्तेन, यदाग्नेय्या देवांस्तेन, यद् वैष्णव्या यज्ञं तेन, सर्वा वा एतत् प्रजा वरुणान् मुञ्चति  अग्निना वै मुखेन देवा इमांल्लोकानभ्यजनयन् , गार्हपत्येनामुं  लोकं आग्नीध्रेणान्तरिक्षम् , आहवनीयेनामुं लोकं , तस्मात् त्रेधा अग्नया आधीयन्ते , एषां लोकानामभिजित्यै , इन्द्राग्नी वा अपरा अग्नी, अग्निरपरा , इन्द्रः पूर्वः, प्रजापतिराहवनीय, स्तस्मादेष उपोप्ते साद्यता , उत्तरो हि पिता पुत्रात् , उत्तरो भ्रातृव्याद् भवति य एवं वेद , अग्रेण प्रणयेद् गतश्रीः श्रिय एव परिगृहीत्यै, सौम्यो वै ब्राह्मणो देवतया, स्वयैव देवतया, प्रजा वै पशवोँशवो , रुद्र आहवनीयो , यदग्रेण प्रणयेद् रुद्रायास्य पशूनपिदध्यात् , पश्चादेव प्राङ् प्रणीयः पशूनां गोपीथाय , उर्वन्तरिक्षं वीहीति , अन्तरिक्षदेवत्यो वा एष एतर्हि, प्रच्युत इतोऽप्राप्तोऽमुत्र , आदित्याः सदा आसीदेति , आदित्यो वै यज्ञो , अदितिः सोमस्य योनिः, स्व एवैनं योनौ दधाति, देव सवितरेष ते सोमा इति, मनुष्येषु वा एष पुराभूत् , देवेभ्य एवैनं संप्रादात् , एतत् त्वं देव सोम देवान् उपावृता इति, देवो ह्येष देवान् उपावर्तते , इदमहं मनुष्यान्त्सह रायस्पोषेण प्रजया चोपावर्तता इति , आशिषं एवाशास्ते, नमो देवेभ्यः, स्वधा पितॄभ्या इति, नमस्कारो देवानां , स्वधाकारः पितृणां , निर्वरुणस्य पाशादमुक्षीति, वरुणपाशादेव निर्मुच्यते आत्मनोऽहिंसायै स्वरभिर्व्यक्शमिति, यज्ञो वै स्वर् , यज्ञमेवाभिविपश्यति, ज्योतिर्वैश्वानरमिति , असौ वा आदित्यो ज्योतिर्वैश्वानरम्, अग्निना वा एष तन्वं विपरिधत्ते यो दीक्षते , अग्नी रुद्रो , यदग्निना पुनर्यथायथं तन्वं न विपरिदधीत रुद्र एनं अभिमानुकः स्यात् , यदाह , अग्ने व्रतपते या तव तनूर्मय्यभूदेषा सा त्वयि , अग्ने व्रतपते या मम तनूस्त्वय्यभूदियं सा मयीति , अग्निना वा एतत् पुनर्यथायथं तन्वं विपरिधत्ते आत्मनोऽहिंसायै ॥

3.9.2 अनुवाकः2  
न यूपमच्छैष्यता होतव्यं , न हि दीक्षितस्याग्नौ जुह्वति, वैष्णवीमनूच्याच्छेत्यो, वैष्णवो हि यूप, स्तदाहु , र्होतव्यं एव, परुष्येव जुहोत्यायतना इति, तन् न सूर्क्ष्यं , यूपस्यैवान्तेऽग्निं मथित्वाथ होतव्यं , तत् स्विदुभयमकर् , जुहोत्याह, न दीक्षितस्याग्नौ जुहोति , अत्यन्यानगां , नान्यानुपागां इति , अती ह्यन्यान् एति नान्यानुपैति , अर्वाक् त्वा परेभ्यः परोऽवरेभ्योऽविदमिति , अर्वाग्घ्येनं परेभ्यः परोऽवरेभ्यो विन्दति, तं त्वा जुषामहे देवयज्याया इति , एतं ह्येष जुषते, जुष्टँ विष्णवा इति, यज्ञायैवैनं जुष्टँ विष्णवेऽकर् , विष्णवे त्वे, ति पर्यनक्ति, हविर्भूतं एवैनं वृश्चति , अथो अभिघृतं एव, य इत्थं वेत्थंवाहु, र्णो मेधात् सोऽपावृत्तो, य ऋजुरूर्ध्वशल्कः स वाव मेधमुपस्थितो , य ऋजुरुपरिष्टादुपावनतो , योऽधिशाख्यो योनिः स, यो वा अस्या अधिजायते स योनि, मान् इयं हि वनस्पतीनां योनिः, परुषि व्रश्च्यो , यदपरुषि वृश्चेद्यथा परुष्यवकृत्तं एवं स्यात् , अनक्षसङ्गं स्थाणुरुच्शिष्यो , यदक्षसङ्गं स्थाणुमुच्शिंषेद्वज्रो भूत्वा यजमानस्य पशून् प्रतिहन्यात्, पञ्चारत्निः कार्यः, पङ्क्त्या संमितः, षडरत्निः कार्या, ऋतुभिः संमितः, सप्तारत्निः कार्यः, सप्तपदया शक्वर्या संमितो , अष्टारत्निः कार्यो , गायत्र्या संमितो , नवारत्निः कार्य, स्तेजसा त्रिवृता संमितो , दशारत्निः कार्यो , विराजा संमितो , एकादशारत्निः कार्यः, त्रिष्टुभा संमितो , द्वादशारत्निः कार्यो , जगत्या संमित, स्त्रयोदशारत्निः कार्य, स्त्रयोदशेन प्रजापतिना संमितः, पञ्चदशारत्निः कार्यः, पञ्चदशेन वज्रेण संमितः, सप्तदशारत्निः कार्यः, सप्तदशेन प्रजापतिना संमिता , एकविंशत्यरत्निः कार्य , एकविंशेन संमित, स्त्रयोविंशत्यरत्निः कार्य, स्त्रयोविंशेन संमितः, पञ्चविंशत्यरत्निः कार्यः, पञ्चविंशेन संमितः, सप्तविंशत्यरत्निः कार्य, स्त्रिणवेन संमिता , एकत्रिंशदरत्निः कार्य , एकत्रिंशेन संमित, स्त्रयस्त्रिंशदरत्निः कार्य, स्त्रयस्त्रिंशेन संमितो , यावान् पुरुष ऊर्ध्वबाहुस्तावान् कार्यो यदि वा यावान् रथे तिष्ठन् , यावान् वै पुरुष ऊर्ध्वबाहुः सैतस्यावमा मात्रा , अथ ततो वर्षीयान्वर्षीयान् एव कार्यो , यो बहुशाखो बहुपर्णः सु कार्यो , भूम्न एव, भूमानं ह्येष एतस्य जग्राह, भूमानं अस्य गृह्णाति, भूमानं अस्य पशवोऽनूपतिष्ठन्ते ॥

3.9.3 अनुवाकः3  
ओषधे त्रायस्वैनमित्या, ह त्रात्या एव, स्वधिते मैनं हिंसीरिति, वज्रो वै स्वधिति , र्वज्राद्वावास्मा एतदन्तर्दधाति  अहिंसायै, यो वा एतस्याभिहतस्याग्रे शकलः परापतति तमस्य तेजोऽन्वपक्रामति, यत् तं पुनराहरति सतेजस्त्वाय, प्राञ्चं प्रहापयति, मेधमेवैनं अनुपर्यावर्तयति, वज्रो वै यूप, स्तस्माद्वा इमे लोका नीर्यमाणाद् बिभ्यति , ईश्वरो ह्येषोऽशान्तो नीर्यमाण इमांल्लोकान् हिंसितो ,
र्यदाह, दिवमग्रेण मा हिंसीरन्तरिक्षं मध्येन पृथिव्याः संभव भ्राजं गच्छेति, शमयत्येव, शान्त एव नीर्यते , एषां लोकानामहिंसायै, सर्वस्य वा एष मित्रं यो दीक्षितः, स एतमहिंसीत् , ईश्वरा वनस्पतयोऽपिधिष्ण्यं भविता, यदाव्रश्चने जुहोति पुनरेवैनं प्रजनयति, तस्मादाव्रश्चनाद् भूयांसः प्रजायन्ते, पशुना संमितः कार्यो , दश वै पशोः प्राणा , आत्मैकादशो , अष्टाश्रयो ब्रह्मणी दशमे, आत्मैकादश, स्तथा पशुना संमितो , अष्टाश्रिः कार्यो , गायत्र्या रूपं , गायत्रो हि यूपो, गायत्र्या वै पतन्त्या यत्र पर्णं परापतत्ततः पर्णोऽजायत, तस्मात् पर्णमय , एतत् खलु वै पर्णस्य सारं यत् खदिर, स्तस्माद् खादिर , इह वा असा आदित्य आसीत् , तं इतोऽध्यमुं लोकमहरन् , तद्यतोऽध्यमुं लोकमहरंस्तस्माज्ज्योतिषो बिल्वोऽजायत, तस्माद् बैल्वो , ब्रह्मवर्चसकामेन कार्यो ब्रह्मवर्चसस्य समष्ट्या , अथो ज्योतिषैव तमस्तरति , इन्द्रो वै यतीन्त् सालावृकेयेभ्यः प्रायच्छत् , तेषां वा एष ब्रह्मचारी चमसाध्वर्युरासीत् , योऽयं हरिणस्तस्य यः सोमपीथ आसीत्स स्वजोऽभवत् , तस्माद्धरिणः स्वजं खादति, सोमपीथो ह्यस्यैष स,  यत्र चमसं न्यौब्जत्ततो रोहितकोऽजायत, तस्माद्रौहीतक, स्तस्माद् रोहीतके रोहितके  स्वजः, पृथिव्यै त्वान्तरिक्षाय त्वा दिवे त्वे, ति प्रोक्षति , एषां ह्येष लोकानां विधृत्यै मीयते, त्रिः प्रोक्षति, त्रिषत्या हि देवा , अथो त्रिपदयैवैनं गायत्र्या प्रौक्षीत् , वज्रो वै यूपो , अन्नं यवो , यद्यवमतीभिः  प्रोक्षति   वज्रेण वा एतदन्नं जयति, तेजो वै यूप , एष खलु वा ओषधीनां तेजो यद्यव, स्तस्मादेतं शिशिरा ओषधयोऽनुप्राणन्ति, यद्यवमवास्यति तेजसि वा एतत्तेजो दधातृ , क्षं वा अमेध्यम् , आपो हवि , र्यदवसिञ्चति मेध्यमेवैनत् करोति , ऋक्षं वा अमेध्यम् , यदवस्तृणाति मेध्यमेवैनत् करोति, तक्षितो वा एष नग्नो यच्शकमवास्यति , अनग्नमेवैनं अकः, स्व एवैनं स्थाने दधाति , अवृक्ण एवाभूत् , घृतेन द्यावापृथिवी आपृणेति, तेनैव द्यावापृथिवी आपूरयति, यजमानो वा अग्निष्ठास्तेजो घृतं, आन्तमविछिन्नमनक्ति, यजमानं एव तेजसानक्ति, देवस्त्वा सविता मध्वानक्त्व् इति , एतद्वै देवानां मधु यद् घृतं , सवितॄप्रसूत एवैनं मध्वानक्ति , इन्द्रस्य चषालं असीति , ऐन्द्रं हि चषालं  सुपिप्पला ओषधीस्कृधीति , ओषधीरेव फलं ग्राहयति, तस्मादोषधयः शीर्षन् फलं गृह्णन्ति, दिवमग्रेणोत्तभाना , अन्तरिक्षं मध्येनापृण, पृथिवीं उपरेण दृंहेति , एषां ह्येष लोकानां विधृत्यै मीयते, ता ते धामानि उष्मसि गमध्या, इत्यवदधाति वैष्णव्या, वैष्णवो हि यूपः, स्वयैव देवतया, विष्णोः कर्माणि पश्यते, ति संकल्पयति संमितत्वाय, ब्रह्मवनिं त्वा क्षत्रवनिं पर्यूहामी, त्याशीरेवैषा, ब्रह्म दृंह क्षत्रं दृंहेति , आशिष एवैष परिग्रहो , अपोऽनुपरिषिञ्चति धृत्यै ॥

3.9.4 अनुवाकः4  
वज्रो वै यूपो , यदन्तर्वेदि मिनुयान् निर्दहेत् , यद् बहिर्वेद्यनवरुद्धः स्यात् , अर्धमन्तर्वेदि मिनोत्यर्धं बहिर्वेदि , अवरुद्धो ह भवति,  न निर्दहति, नोपरस्याविः कर्तवै, यदुपरस्याविः कुर्याद् रथेष्ठाः स्यात्, प्रमायुको यजमानो , नातिस्थूलः कार्यः, क्षुधं प्रजा नीयुर्, नो अत्यणुर् , उभयमेवान्तरा, यज्ञेन वै देवाः स्वर्गं लोकमायन् , तेऽमन्यन्तानेन वै नोऽन्ये लोकमन्वारोक्ष्यन्तीति, तं यूपेनायोपयन् , तद् यूपस्य यूपत्वं , यद् यूपः पुरस्तान् मीयेत स्वर्गस्य लोकस्यानुक्षात्यै, तद्विष्णोः परमं पद, मिति समुन्मार्ष्टि स्वर्गस्य लोकस्य समष्ट्यै, नाभिदघ्ने परिव्ययति , ऊर्ग् वा ओषधया , ऊर्जं वा एतन्मध्यत आत्मनो धत्ते प्रजानां च, यदि कामयेत,  क्षुधं प्रजा नीयुरिति , अरशनान् यूपान् मिनुयात् , क्षुधं प्रजा नियन्ति, यदि कामयेत वर्षेत् पर्जन्य,  ऊर्जा यजमानं समर्धयेयमिति परिवीयोर्ध्वां उदूहेत् , वृष्ट्या एवेमां न्यूहत्यू , र्जा यजमानं समर्धयति, यदि कामयेत, न वर्षेत् पर्जन्य, ऊर्जा यजमानं व्यर्धयेयमिति, परिवीयावाचीमवोहेत् , वृष्ट्यैवेमां न्यूहत्यू, र्जा यजमानं व्यर्धयति, सर्वदेवत्यो वै यूपो, यन् निखातं तत् पितृणां , यद् ऊर्ध्वं तन्मनुष्याणां , यत्र रशना तदोषधीनां , यद् ऊर्ध्वं रशनायास्तद्विश्वेषां देवानां, इन्द्रस्य चषालं , ये वै देवाः साध्या यज्ञमत्यमन्यन्त तेषां वा एतद्यदुपरिष्टाच्चषालस्य अङ्गुलिमात्रं कार्यम् , अङ्गुलिमात्रं हि तदग्रा आसीत् , यत्ततो वर्षीयः कुर्याद्वज्रो भूत्वा यजमानस्य पशूनवतिष्ठेत् , इन्द्रो वै वृत्राय वज्रं उदयच्छत् , सोऽव्लीयत, तस्य वा एतदनुनद्ध्यै यच्चषालं पृथुमात्रं कार्यम् , पृथुमात्रं हि तदग्रा आसीत् , यदणिमतोऽगृह्णात्तस्मादणिमतो , यदिन्द्र उदयच्छत्तस्मादैन्द्रम् , यदि कामयेत , अन्येऽस्य लोकमन्वारोहयेयुरित्य, न्यस्य वृक्षस्य स्वरुं कुर्यात् , अन्येऽस्य लोकमन्वारोहन्ति, यदि कामयेत, प्रजामनुसंतनुया, दिति यूपस्य स्वरुं कुर्यात् , प्रजां एवानुसंतनोति, यजमानो वा अग्निष्ठा, स्तेजोऽग्नि , र्यदित्थं वेत्थं वा मिनुयाद्यजमानं तेजसा व्यर्धयेत् , अग्निना सदृशं मेतव्या यजमानस्य सतेजस्त्वाय , आवृह्य ह स्म वै पुरा संस्थिते यज्ञेऽग्नौ यूपं प्रास्यति, संभज्य स्रुचस्ते देवा अमन्यन्त, यज्ञवेशसमिदं कुर्या इति, तेऽब्रुवन् , परिधिभिरेव नः स्रुचः स्वगाकृताः सन्तु, स्वरुणा यूपः, प्रस्तरेण सदा इति, तेषां वा एष स्वगाकारो , न ह स्म वै पुरा पुरुषं महादेवो हन्ति, तत इदं रुद्रोऽन्ववातिष्ठत् , ते देवा एतां रुद्रस्यावेष्टिमपश्यन् , त्रिः परस्तादनक्ति त्रिरवस्तात् , तत् षट्, षड् वा ऋतव , ऋतुभ्यो वा एतद् रुद्रमवयजति , आहुतिभाजो वा ऋतवोऽस्तोमभाज, स्त एवास्यैतेनाभीष्टाः प्रीता भवन्ति, यद् यूपाज्जुहोति वनस्पतिभ्यस्तेनावयजति, यद्रशनाया ओषधीभ्यस्तेन, यदात्मनो मनुष्येभ्यस्तेन, यदाह, दिवं ते धूमो गच्छत्व् इति, हविर्धानात्तेन , अन्तरिक्षं ज्योतिरिति , आग्नीध्रात् तेन, पृथिवीं भस्म स्वाहेति, सदसस्तेन, सर्वतो वा एतद् रुद्रमवयजति , आहुत्या वा एतं वनस्पतिभ्यः प्रच्यावयन्त्य् उपयज्य मनुष्याः प्रयन्ति, तत् स्वाया देवताया अन्तर्धीयते, यूपो वै यज्ञस्य दुरिष्टं आमुञ्चते, यद् यूपमुपस्पृशेद्यज्ञस्य दुरिष्टं आमुञ्चेत, तस्माद् यूपो नोपस्पृश्यः, शुग् वा एष मीयते, स ईश्वरोऽशान्त इमांल्लोकाञ् शुचार्पयितो, र्यद्येकः स्यात् ॥ एष ते वायो ॥ इति ब्रूयात् , यदि बहवः ॥ एते ते वायो ॥ इति ब्रूयात् , वायूगोपा वै वनस्पतयः, स्वामेवैभ्यो देवताम् अपिसृजति , एषां लोकानामहिंसायै, यथा वै प्रउगं रज्जुभिर् व्युतं  एवं इमे लोका यूपैर् व्युत्ता, स्त एनं आर्तिं निनयन्ति, यदाह ॥ नमः स्वरुभ्यः ॥ इति, तेभ्य एव नमोऽक, स्तेऽस्मै विजिहते, तेऽस्मै लोकं विन्दन्ति , एते वै देवानामृडयाता अस्मिंल्लोके सन्नाः स्वरवोऽभिरोद्धारो, यान् न पश्यति ते सन्ना , अथ यान् पश्यति ते बृहन्त ऊर्जा, यदाह ॥ नमः स्वरुभ्यो बृहद्भ्यो मारुतेभ्यः, सन्नान् मावगां ॥ इति तान् एव परिवृणक्ति , एते वा अमुष्मिंल्लोकेऽन्नस्य प्रदातार, स्तेऽस्मा अन्नं प्रयच्छन्ति ॥ अपश्चाद्दघ्वान्नं भूयासं ॥ इति अपश्चाद्दघ्वान्नं भवति ॥

3.9.5 अनुवाकः5  
साध्या वै देवा आसन् , अथ वै तर्हि नान्याहुतिरासीत् , ते देवा अग्निं मथित्वाग्ना अजुहवु, स्ते वै तयैवाहुत्या पशून्त्सृष्ट्वाथ पशुमालभन्त, यदग्निं मथित्वाग्नौ जुहोति तया वा एतदाहुत्या पशून्त्सृष्ट्वाथ पशुमालभन्ते , अथो पशवो वा एतदालब्धा यद्देवतां जनयन्ति , अथो तेज एवास्मै जनयन्ति , अग्नेर्जनित्रं असीति , आयतनमिव वा एतत् क्रियते, वृषणौ स्था इति, रेत एवैतद् दधाति, न हि तस्य रेतो धीयते यस्यैतौ न भवत, उर्वश्यसीति, वाग् वा उर्वशी, पुरूरवा असीति, प्राण एव तन् मिथुनं, आयुरसीति समनक्ति, तस्मिन्न् एव मिथुने रेतो दधाति, गायत्रमसि, त्रिष्टुबसि, जगदसीति, छन्दोभिरेवैनं प्रजनयति, सावित्रीं प्रथमामन्वाह प्रसूत्यै, सवितृप्रसूता हि प्रजाः प्रजायन्ते , अथ द्यावापृथिवीयां, अपि हि द्यावापृथिव्योः पशुषु, द्यावापृथिवी हि पशवोऽनुप्रजायन्ते, गायत्रीरन्वाह, गायत्रो ह्यग्निर् ,  गायत्रं छन्दा , अपरिमिता अन्वाह , अपरिमिता ह्यग्नेस्तन्वो , अग्निना वा अनीकेनेन्द्रो वृत्रमहन् , तस्य समासृप्तस्य भीतस्य यत्र व्यार्ध्यत ततो भूम्नो(धूम्नो) ऽसृज्यत,  तस्माद् धर्मवती (धूमवती)  नानूच्या, व्यृद्धा हि सा, रक्षसामनन्ववजयाय, परिधयः परिधीयन्ते, यत्समर्या  परिधीन् प्रहरेत्तदनु रक्षांसि यज्ञं अवजयेयु , रग्रेण परिधयः प्रहृत्या रक्षसामनन्ववजयाय, क्रूरमिव वा एतद्यज्ञे क्रियते यदग्ना अग्निं जुह्वति, यदाह, भवतं नः समनसौ समोकसौ सचेतसा अरेपसा इति, शमयत्येव, शान्त एव प्रह्रियते यजमानस्याहिंसायै, स्रुवेणाभिजुहोति , संजग्मानाभ्यामेवाभ्यां भागधेयमपिदधाति, यः कूटो वाकर्णो वा काणो वा शुष्को वावर्तत तस्य यातयामा, स योऽपन्नदन्मलं तत् पशूनां, आग्नेयः पशु, रग्निष्टोम आलभ्य , आग्नेयो ह्यग्निष्टोम , ऐन्द्राग्नः पशुरुक्थ्य आलभ्य , ऐन्द्राग्नानि ह्युक्थ्यानि , ऐन्द्रो वृष्णिः षोडशिनि आलभ्य ऐन्द्रो वै वृष्णि , रैन्द्रः षोडशी, सारस्वती मेष्य, तिरात्र आलभ्या, वाग् वै सरस्वती, वाग् अनुष्टुब्, आनुष्टुभी रात्रि , र्यज्ञक्रतूनां एवैषा व्यावृत्ति , र्यथा वै मत्स्योऽविचितो जनं अवधूनुत एवं वा एते प्रजायमाना जनं अवधून्वते, यस्त्वा एतान् एवं वेद तं एतेनावधून्वते, कथं सवनानि पशुमन्ति वेच्छे, ति पृछेत् , यद्वपया प्रातःसवने चरन्ति तेन प्रातःसवनं पशुमत् , यत् पुरोडाशैर्माध्यंदिने सवने तेन माध्यंदिनं सवनं पशुमत् , यदङ्गैस्तृतीयसवने तेन तृतीयसवनं पशुमत् , कियता तत् पशोश्चरन्ति यद्वपया चरन्ति, कियता तद्यत् पुरोडाशैः, कियता तद्यदवदानै , रूपेण तत् पशोश्चरन्ति यद्वपया चरन्ति , आत्मना तद्यत् पुरोडाशैः, शरीरेण तद्यदवदानैः, कस्मै पशुः प्रत्यङ् नियुज्यते , उदङ् प्रणीयते, दक्षिणत उपसाद्यते, प्राङ् हूयते , इति पृछेत् , यत् प्रत्यङ् नियुज्यते , इमां तेन दिशमभिजयति, यद् दक्षिणत उपसाद्यत इमां तेन, यत् प्राङ् हूयते , इमां तेन, यदुदङ् प्रणीयते, मनुष्यलोकं तेनाभिजयति, यद् दक्षिणत उपसाद्यते पितृलोकं तेन, यत् प्राङ् हूयते देवलोकं तेन, यदाहुत्या ऊर्ध्वो धूम उदयते स्वर्गं तेन लोकं , यदिडोपहूतं प्रत्यङ् हरन्ति , इमं तेन लोकं , सर्वा वा इमा दिशः पशुयाज्यभिजयति सर्वांल्लोकान् , सर्वा एवास्येमा दिशोऽभिजिता भवन्ति सर्वे लोकाः ॥

3.9.6 अनुवाकः6  
अथैता आप्रियः, प्रजापतिः प्रजाः सृष्ट्वा रिरिचानोऽमन्यत, स एता आप्रीरपश्यत् , ताभिरात्मानं आप्रीणीत, यज्ञो वै प्रजापति , र्यदेता आप्रियो भवन्ति यज्ञमेवैताभिर्यजमाना आप्रीणीते, वपया वै पशोर्देवाः प्रातःसवने स्वर्गं लोकमायन् , यद्वपया प्रातःसवने चरन्ति वपया वा एतत् पशोर्यजमानः प्रातःसवने स्वर्गं लोकं एति, ते वै स्वर्यन्तोऽस्थानि शरीराण्यधून्वत, यदङ्गैस्तृतीयसवने चरन्ति , अस्नां शीरीणां निष्क्रीत्यै, पशुं स्नपयन्ति, यदेवास्याभिन्निषण्णं शमलं अमेध्यं तच् शुन्धन्ति, पशुमपाकृत्याग्निं मन्थन्ति पशूनामवरुद्ध्यै, द्वौ वै वज्रो, घोरोऽन्यः, शिवोऽन्यो , यः शुष्कः स घोरो , य आर्द्रः स शिवो , वज्रेण खलु वै वीर्यं क्रियते, वज्रं वा एतदादत्ते वीर्याय , इषे त्वेति , इष एवैनं उपाविरसीति , उप ह्येषोऽवति , उपो देवान् दैवीर्विशः प्रागुरिति , एता वै दैवीर्विशो यत् पशवो , वह्नय उशिजा इति , एते वै वह्नय उशिजो यद् ऋत्विजश्च धिष्ण्याश्च, बृहस्पते धारया वसूनीति, ब्रह्म वै बृहस्पति , र्ब्रह्मणैवैनां यच्छति, हव्या ते स्वदन्न् इति, स्वदितं एवैनं आलभते, देव त्वष्टर्वसु रणा इति, त्वष्टा हि रूपाणि विकरोति, रेवतीरमेध्यमिति, पशवो वै रेवती , र्यच्छत्य् एवैनां , देवस्य त्वा सवितुः प्रसव इति, सवितृप्रसूत एवैनां आदत्ते , अश्विनोर्बाहुभ्यां इति , अश्विनौ वै देवानामध्वर्युः, पूष्णो हस्ताभ्यां, इति देवताभिरेव, द्वौ वै पाशौ, घोरोऽन्यः, शिवोऽन्यो , यो यज्ञियः स घोरो , योऽयज्ञियः स शिव , ऋतस्य त्वा देवहविः पाशेनेति, य एव यज्ञियः पाशस्तेनैनं आलभते, प्रतिमुञ्चामीति , अभि हि मनुष्या दधति , अमुष्मै त्वा जुष्टं इति, यस्या एव देवतायै पशुरालभ्यते तस्या एनं जुष्टमकर् , धर्षा मानुषा इति, मनुष्या हि धारयन्ति, शुष्को वा एषोऽमेध्यो , यत् पशुं नियुनक्ति उभा एवैनौ मेध्यौ करोति, प्रत्यञ्चं नियुनक्ति, प्रत्यञ्चो हि पशवो मेधमुपतिष्ठन्ते, प्राणेषु वा एतस्य देवता उपस्थिता यत् पशुं नियुनक्ति, प्रतीचीरेवास्मै देवता नियुनक्ति , अद्भ्यस्त्वौषधीभ्या इति , अद्भ्यो ह्येष ओषधीभ्यो जुष्टं प्रोक्षामीति यस्या एव देवतायै पशुरालभ्यते तस्या एनं जुष्टमकर् , अनु त्वा माता मन्यताम् अनु पितेति , अनुमत एवैनं मात्रा पित्रा भ्रात्रा सख्यालभते , अनुमानावह देवान् देवायते यजमानायेति, देवताभ्य एवैनं निर्दिशति , अपां पेरुरसीति , अपां ह्येष पेरुः, स्वात्तं सद्धविरापो देवीः स्वदन्त्व् इति, स्वदितं एवैनं आलभते , अथ यदुप गृह्णात्य् उप च सिञ्चति सर्वत एवैनं मेधेन समर्धयति, सं ते वायुर्वातेन गच्छतामिति, वातं एवास्य प्राणमन्ववार्च्छति, सं यजत्रैरङ्गानीति, यज्ञियमेवैनं अकः, सं यज्ञपतिराशिषेति, यजमानं एव यज्ञस्याशिषा समर्धयति, शिरो वा आघार , आत्मा हवि , र्यदाघारम् आघार्यं पशुना समनक्ति आत्मन् वा एतच् शिरो यज्ञस्य प्रतिदधाति, वज्रो वै स्वरु , र्वज्रः स्वधिति , र्यत् स्वधितिनानक्ति वज्रेणैवैनं स्तृणुते, याक्ता तया शृतस्यावद्यति, हविर्भूता वा एषा, हविषैव हविषोऽवद्यति ॥

3.9.7 अनुवाकः7  
अग्निना वै मुखेन देवा इमांल्लोकानभ्यजयन् , यत् पर्यग्निं करोति अग्निना वा एतन् मुखेन यजमान इमांल्लोकानभिजयति, रक्षांसि वा एतं जिघांसन्ति, यत् पर्यग्निं करोति रक्षसामपहत्यै, त्रिः पर्यग्निं करोति, त्रयो वा इमे लोका , एभ्यो वा एतल्लोकेभ्यो यज्ञाद्रक्षांस्यपहन्ति, चात्वालं अपि पर्येति , एषा वा अग्नीनां योनिः, स्कन्दति वा एतद्धविर्यद्विश्चोतति यद्विलिप्यते , अग्निर्वै सर्वा देवता , अत्र वै सापि देवता यस्या आलभ्यते, यत् पर्यग्निं करोति तामेवैनद् गमयति, कियद्वाहैतत् पशोः, कियद्वा यत् प्रयाजा , एतर्हि खलु वै सर्वो यर्ह्याप्रीत, स्तस्मादाश्राव्योपप्रेष्यति, देवताभ्यो वै पूर्वमाशुश्रवत् , अथ वा अत्र पशोराश्रावयति, तस्मादाश्राव्योपप्रेष्यति  , उभये वा एतं बध्यमानं अनुबध्यन्ते ये ग्राम्याः पशवो ये चारण्या , ये बध्यमानं अनु बध्यमाना अन्वैक्षन्त मनसे, ति यज्जुहोति तेषां वा एषोन्मोक्षा, यन् न जुहुयादनुन्मुक्ताः स्युरुर्वन्तरिक्षं वीहीति , अन्तरिक्षदेवत्यो वा एष एतर्हि, रक्षांसि वा एतं जिघांसन्ति, प्रच्युतं इतोऽप्राप्तं अमुत्राऽग्निं पुरस्ताद्धरन्ति रक्षसां पराणुत्त्यै रक्षसामपहत्यै , अथो हव्याय वा एतत् प्रणीयमानाय देवताः पुरस्ताद्धरन्ति , अग्निं पुरस्तान् निदधाति अस्कन्नत्वाय, पशोर्वै मारणायानीयमानस्याहवनीयं मेध्योऽभ्युपक्रामति, यो वै तर्हि पशुमन्वारभते तं यज्ञस्याशीर्गच्छति, यदाह रेवति प्रेधा यज्ञपतिमाविशेति, यत्र वा एतत् क्वच यजमानं सन्तं यज्ञस्याशीर्गच्छति, वपाश्रपणीभ्यां अन्वारभते, तत् स्विदुभयमकर् , 
उरो अन्तरिक्ष सजूर्देवेन वातेनेति , अन्तरिक्षं वै पशवो , वातः प्राणः, प्राणानस्मिन् दधाति, त्मनास्य हविषो यजेति, देवता एव प्रीणाति, समस्य तन्वा भवेति, पुनरेवैनं संभावयति, वर्षीयो वर्षीयसा इति, तेन यजमानो वसीयान् भवति, यद्यज्ञं पशुमाहुर्यत्तमभिमन्यन्ते क्व तर्हि यज्ञो भवतीति, यदाह, यज्ञं यज्ञपतौ धा इति, यज्ञपतौ वा एतद्यज्ञं प्रतिष्ठाप्याथ पशुमालभन्ते, स्कन्दति वा एतद्धविर्यद्विश्चोतति  यद्विलिप्यते यत् तृणं उपास्यति , अस्कन्नत्वाय, प्रत्यञ्चं संज्ञपयन्ति, प्रत्यञ्चो हि पशवो मेधमुपतिष्ठन्ते  उदीचीनपादं व्यावृत्त्यै ॥

3.9.8 अनुवाकः8  
ऋत्विजो वृणीते, छन्दांसि वा ऋत्विज , श्छन्दांसि वा एतद् वृणीते, यद्धोतारं वृणीते जगतीं तद् वृणीते, यदध्वर्युं पङ्क्तिं तत् , यदग्नीधमतिछन्दसं तत् , यन् मैत्रावरुणं गायत्रीं तत् , यद् ब्राह्मणाञ्शँसिनं त्रिष्टुभं तत् , यत् पोतारं उष्णिहं तत् , यन् नेष्टारं ककुभं तत् , यदाह ॥ अग्निर्दैवीनां विशां पुरएता ॥ इति, यजमानं वा एतद् वृणीते, स वृतो वषट्करोति, नाछावाकं वृणीते, पश्चाजेव वा एषा, होत्राः स्वर्ग्या , यदछावाक्या द्विदेवत्याः शँसति, द्विपाद्यजमानः प्रतिष्ठित्यै , अथ यदग्नीधं मध्यतो वृणीते तस्मादयमग्निर्मध्यत ओषधीनां , यदुत्तमः संयजतां संयजति तस्मादुपरिष्टान्मथ्यमानः प्रजायते , एतद्वा अस्य छन्दांसि वृतानि युक्तानि अभूवन् , यदवृता वषट्कुर्युर् भ्रातृव्यं यज्ञस्याशीर्गछेत् , अथ यद् वृता वषट्कुर्वन्ति , एकधा वा एतद्यजमाने यज्ञस्याशीः प्रतितिष्ठति, तस्मादेकः पशोर्वषट्करोति , एकं हि वृणुते, दश वै पशोर्देवता , दशास्मिन् प्राणा , यद् दश प्रयाजा , या एवास्मिन् देवतास्ता एतद्यजति , अथ य एष एकादशो, यस्या एव देवतायै पशुरालभ्यते तामेवैतद्यजति , अथ यदेकादशानुयाजा , या एवैतद्देवता अयाक्षीत्ता एतैरनुप्रीणाति, हतो वा एष मृतोऽमुत्र भूतो , दश वै पशोर्देवता , दशास्मिन् प्राणाः, प्राणाः खलु वै पशोर्देवता , यद् दश प्रयाजाः प्राणान् एवास्य प्रयजति , आत्मा वै प्राणानां एकादश , आत्मा वपा पशो , र्यदेष एकादशः परिशय , आत्मा वा एतदात्मानं परिशये , अथ यदेकादशानुयाजाः प्राणानस्मिन् दधाति ॥
इति तृतीयकाण्डे संक्रान्ता नाम नवमः प्रपाठकः ॥
प्रपाठकः10  
3.10.1 अनुवाकः1  
पत्नी वै प्रच्यवमानामुष्यादित्यस्य लोकमभिप्रच्यवेत, हिनस्ति खलु वा एष तं  योऽस्य लोकमभिप्रच्यवते, यदाह, नमस्त आतानेति , अमुष्मा एव नमोऽकर् , अनर्वाक् प्रेहीति अनेनाः प्रेहीति वा एतदाह यजमानाय,  घृतस्य कुल्यामनु सह रायस्पोषेणेति , आशिषं एवाशास्ते, देवीरापः शुद्धा यूयं  देवान् युयुध्वं इति , अपो वा एतद् भूषन्ति, पूताभिराभिः पूताश्चरन्ति, तस्माद्वा एतां बहु रिप्रममेध्यं चरन्तीमापो न हिंसन्ति, हतो वा एष मृतोऽमुत्र भूतो , अद्भ्यो वै प्रजाः प्रजायन्ते, पत्नी प्रजनयति, यदद्भिरभिषिञ्चति पुनरेवैनं प्रजनयति, सर्वान् प्राणान्त्संमृशति सर्वाण्यङ्गानि , एतावान् हि पशुः, पशोर्वै मार्यमाणस्य प्राणाञ् शुग् ऋच्छति, यदाह, वाचमस्य मा हिंसीः, प्राणमस्य मा हिंसीरिति , अद्भिर्वावास्यैतत् प्राणाञ् शुचो मुञ्चति, यत्ते क्रूरं यदास्थितं तदेतेन शुन्धस्व, देवेभ्यः शुम्भस्वेति, यदेवास्य गमयन्तः क्रूरम् अक्रंस्तदक्रूरं अक, स्तच् शमयति, ये वा एते स्तोका अवपद्यन्ते त इमामशान्ता ऋच्छन्ति, तत इमाञ् शुग् ऋच्छति, यदाह, शमद्भ्य इति, शमयत्येव, शान्ता एवेमां ऋच्छन्ति अहिंसायै , ओषधे त्रायस्वैनमित्याह, त्रात्या एव, स्वधिते मैनं हिंसीरिति, वज्रो वै स्वधिति , र्वज्राद्वावास्मा एतदन्तर्दधाति  अहिंसायै, सर्वाभ्यो वै देवताभ्यः पशुरालभ्यते, यदाह, रक्षसां भागोऽसीति , एतेन वा एतद् भागधेयेन रक्षांसि पशोर् निर्भजति , इदमहं रक्षोऽवबाधे , इदमहं रक्षोऽधमं तमो नयामीत्याह, रक्षसां ध्वरायै रक्षसामन्तरित्यै, पशवो वै वपा, यदुपतृन्द्यात् पशून् हिंस्यात् , यन् नोपतृन्द्यादयताः स्यु , र्यत्र तन्निष्ठं तदुपतृन्द्यात् पशूनां यत्यै , इषे त्वोर्जे त्वेति , इषे ह्येषा ऊर्जे ह्येषा, देवेभ्यः शुन्धस्व, देवेभ्यः शुम्भस्वेति, देवेभ्य एवैनां शुन्धति, देवेभ्यः शुम्भति, घृतेन द्यावापृथिवी प्रोर्णुवातामिति, घृतेनैव द्यावापृथिवी प्रोर्णौति , अमुष्मै त्वा जुष्टं इति, यस्या एव देवतायै पशुरालभ्यते तस्या एनं जुष्टमकर् , नमः सूर्यस्य संदृशा इति , अमुष्मा एव नमोऽकर्, इत्थं पर्यावर्तते , एवं हि यज्ञः पर्यावर्तते , अथो अमुष्य वा एतदादित्यस्यावृतमनु पर्यावर्तते , उर्वन्तरिक्षं वीहीति , अन्तरिक्षदेवत्यो वा एष एतर्हि, रक्षांसि वा एतं जिघांसन्ति,  प्रच्युतं इतोऽप्राप्तं अमुत्र, कार्ष्मर्यमयी वपाश्रपणी भवतो रक्षसामपहत्यै, यस्मा एवामुतोऽग्निं पुरस्ताद्धरन्ति तस्मा इतो देवता वा एतद्धव्यमनुपर्यावर्तमानं एति, चरमत उपप्रतिगृह्णाति अच्छम्बट्काराय, यदतिहरेदेतं एवातिहरेत् , विश्वतोमुखो ह्यग्निः, प्रत्युष्टँ रक्षः, प्रत्युष्टाराति, रित्याह, रक्षसां ध्वरायै रक्षामन्तरित्यै, वायोः स्तोकानां, इति तृणं उपास्यति स्तोकानां विधृत्यै, वायुर् ह्येतानमुतो विसृजति प्रजानां क्लृप्त्यै , अग्रं वा एतद्धव्यस्या, ऽग्रमोषधीनां, अग्रेणैवाग्रं समर्धयति , अथो अग्राय वा एतद्धव्यस्याग्रमोषधीनां इध्मं चिनोति, हविषो वा एते स्तोकाः, स्कन्दति वा एतद्धविर्यद्विश्चोतति यद्विलिप्यते, यदाह॥
जुषस्व सप्रथस्तमं वचो देवप्सरस्तमं ।
हव्या जुह्वान आसनि ॥
इति तेनैवास्य ते हुता अस्कन्ना वषट्कृता भवन्ति, नानादेवत्या वा एकादशिन्यां पशवा आलभ्यन्ते , अथात्राग्नेयी प्रथमानूच्यते , अग्निर्वै सर्वा देवता , अत्र वै सापि देवता यस्या आलभ्यते तामेवैनद् गमयति, यर्हि लोहिनीव शृता तर्हि रौद्री, यत्तर्हि जुहुयाद् रुद्रायास्य पशूनपिदध्यात् , यर्हि श्येनीव शृता तर्ह्याग्नेयी, तर्हि होतव्या, तथास्य रुद्रः पशूननभिमानुको भवति, क्रव्यं वा एतर्हि पशुर्यर्ह्याशृतो ,
यद्वपामभिघार्य पृषडाज्यमभिघारयेद् रुद्रायास्य पशूनपिदध्यात् , अथ यत्पृषदाज्यमभिघार्य वपामभिघारयति यथापूर्वं वा एतत् पशुमुपैति ,
अथो एवमस्य रुद्रः पशूननभिमानुको भवति, पुरस्तात्स्वाहाकारा वा अन्ये देवा , उपरिष्टात्स्वाहाकारा अन्ये, त उभयेऽश्ये मेध्येऽवरुध्यन्ते ॥ स्वाहा देवेभ्यः ॥ इति पुरस्ताद्वपाया जुहुयात् ॥ विश्वेभ्यो देवेभ्यः स्वाहा ॥ इत्य् उपरिष्टात् , तथास्य त उभयेऽवरुद्धा भवन्ति, पशोर्वै मार्यमाणस्य प्राणाञ् शुग् ऋच्छति, प्राणान्त्संगृह्य वपाम् उपविसृजेत् , आत्मा वपा पशो , रात्मन्न् एवास्य प्राणान् दधाति, दक्षिणस्य पूर्वपदस्यावदेयमिति ह स्माहुर् दाक्षायणा, स्तथास्य सर्वस्य पशोरवत्तं भवतीति, स्वाहोर्ध्वनभसं मारुतं देवं गच्छ, तं इति वपाश्रपणी अनुप्रास्यति , ऊर्ध्वनभसो वा एते मारुतस्य भागधेयम् , तं एवैनेन गमयति , इमे वा एते विषूची अनुप्रास्यति , अनयोर्विधृत्यै ॥

3.10.2 अनुवाकः2  
पुरुषं वै देवा मेधायालभन्त, तस्य मेधोऽपाक्रामत् , सोऽश्वं प्राविशत् तेऽश्वमालभन्त, तस्य मेधोऽपाक्रामत् , स गां प्राविशत् , ते गामालभन्त, तस्य मेधोऽपाक्रामत् , सोऽविं प्राविशत् , तेऽविमालभन्त, तस्य मेधोऽपाक्रामत् , सोऽजं प्राविशत् , तेऽजमालभन्त, तस्य मेधोऽपाक्रामत् , स यवं प्राविशत् , ते यवमालभन्त, तस्य मेधोऽपाक्रामत् , स व्रीहिं प्राविशत् , ते व्रीहिमालभन्त , तं व्रीहा आप्नुवन् ,
यद् व्रीहिमयः पुरोडाशो भवति मध्यतो वा एतत् पशोर्मेधो धीयते, सुषिरो वै तर्हि पशुर्यर्हि वपाम् उत्खिदन्ति, यद् व्रीहिमयः पुरोडाशो भवति  अपिहित्या असुषिरत्वाय, द्वादशकपालो भवति, द्वादश मासाः संवत्सरः, संवत्सरम् अनु पशवः प्रजायन्ते, प्रजननाय , एकादशकपालः कार्या , एकादशाक्षरा त्रिष्टुब् ऐन्द्रमेतच् छन्दो यत् त्रिष्टुब् , ऐन्द्राः पशवः, पशुष्वेवास्य पशून् दधाति, देवा अन्योन्यस्मै पशुमालभं स्वर्गं लोकमायन् , तेऽमन्यन्तानेन वै नोऽन्ये लोकमन्वारोक्ष्यन्तीति, तस्य मेधं प्लाक्षारयन् , स प्लक्षोऽभवत् , तत् प्लक्षस्य प्लक्षत्वं , क्लोम्नो वै तं हृदयात् प्लाक्षारयन् , तस्मादेतत् सुषिरम् , यत् प्लक्षशाखाया अवद्यति, मेधादेवाध्यवद्यति, पृषदाज्यस्योपहत्य परैति ॥ शृतं हविः शमिता ॥ इति शृतत्वाय, त्रिराह त्रिषत्या हि देवा , अथो यथेदं ब्राह्मणेभ्य ओदनं पक्वं प्राहैवं वा एतद्देवेभ्यो हविः शृतं प्राह , उत्तरतः परीत्याभिघारयति पशूनामवरुद्ध्यै, प्राणापानौ वै पृषदाज्यं, आत्मा हृदयम् , यत्पृषदाज्येन हृदयमनक्ति मध्यतो वा एतत् पशोः प्राणापानौ दधाति, सोमस्य वा एतद् बर्हिर् यद् बर्हिर् अथ वा एतत् पशोर्यदुत्तरबर्हिर्बर्हिः, श्रद्धा (श्रद्वा) एतद्धव्यमकर् , अस्कन्नमविक्षुब्धं मे हव्यं देवता गच्छदिति, देवानां वै सर्वेषां मनांसि गच्छति पशा आलभ्यमाने, मनो वै मनोता, यन्मनोताया अन्वाह मनांस्येवैषां संभावयति, हतो वा एष मृतोऽमुत्र भूतो , मनो वै मनोता, यन्मनोताया अन्वाह पुनरेवैनं संभावयति ॥

3.10.3 अनुवाकः3  
हृदयस्यावद्यति, मनस एव तेनावद्यति , अथो यावान् एव पशुस्तस्यावत्तं भवति, जिह्वाया अवद्यति, वाच एव तेनावद्यति , अथो एतया ह्यग्रा ओषधीनां रसं प्राश्नाति, श्येनस्यावद्यति, वक्षस एव तेनावद्यति , अथो अत्र हि स रसः प्रतितिष्ठति दोष्णोऽवदाय पार्श्वयोरवद्यति यज्ञस्य परिगृहीत्यै, यक्नोऽवद्यति, मध्यस्यैव तेनावद्यति, मतस्नयोरवद्यति, रूपस्यैव तेनावद्यति, श्रोण्या अवदाय गुदस्यावद्यति, तदुत्तमस्यावद्यति , उत्तमं ह्यायु , र्यदन्यस्योत्तरस्यावद्येत् प्राणमस्यापिदध्यात् , प्रमायुकः स्यात् , तस्मात्तस्योत्तमस्यावद्यति , उत्तमं ह्यायु , र्हृदयस्यावदाय जिह्वाया अवद्यति, यथापूर्वं वा एतत् पशुमुपैति , अथो एवमस्य सर्वस्य पशोरवत्तं भवति , एकादश कृत्वोऽवद्यति, दश वै पशोः प्राणा , आत्मैकादश, स्तथास्य सर्वस्य पशोरवत्तं भवति , एकादश वा एतानि अवदानानि, तानि द्विर्द्विरवद्यति, तद् द्वाविंशति, स्त्रीणि त्र्यङ्गाणि, तत् पञ्चविंशतिः, पञ्चविंशेन वै स्तोमेन मनुः प्रजा असृजत, तन्मनुस्तोमो वा एष प्रजननाय , एतद्वै सर्वस्य पशोरवत्तं,  अथ वै प्राणस्यापानस्य व्यानस्य तेषामनवत्तं , यत् त्र्यङ्गाणामवद्यति तेनैव प्राणस्यापानस्य व्यानस्य तेषामवत्तं भवति, विश्वरूपो वै त्वाष्ट्रः पशूनभ्यवमत् , तस्मात् पशवो विश्वरूपा , अभिवान्तो वै पशुः पूयित, स्तस्मात्पृष्टीनां मज्जा नाद्यः, स वा अधस्तान् न प्राप्नोत् , एतद्वै जीवं , तस्मादतोऽवद्यति , अक्ष्णयाङ्गानामवद्यति, पशुं वा एतदाश्रुमयति , तस्मात् पशवोऽक्ष्णयाङ्गानि प्रहरन्तो यन्ति , आग्नेयो वै सर्वः पशु , रथ वा उतान्यस्यै देवताया आलभ्यते, यद् दोष्णः पूर्वार्धादग्नयेऽवद्यति गुदस्य मध्यतः श्रोण्या जघानतस्तथास्य सर्वस्य पशोरग्नयेऽवत्तं भवति, त्रेधा गुदं करोति, त्रेधा ह्येतर्हि पशु, स्त्र्यङ्गाणि समवत्तमवदानानि, यावान् एव पशुस्तस्मिन्नायुर्दधाति, त्रेधा मेदः करोति, मेदोरूपा हि पशवः, सर्वाणि वै पशोर्मेद्यतोऽङ्गानि मेद्यन्ति, यावान् एव पशुस्तस्मिन्मेदो रूपं दधाति, बहुर्मर्या यज्ञकुणपी, ति ह स्माह यज्ञवचा राजस्तंबायनः  प्र वा इतो मनुष्याः पशुं च्यावयन्ति, नामुत्र गच्छन्तीति, यद्धिरण्यमवधाय जुहोति हिरण्यज्योतिषं एवैनं स्वर्गं लोकं गमयति ॥

3.10.4 अनुवाकः4  
वसाहोमं प्रयौति, रसं वा एतत् प्रयौति, स्वधितिना प्रयौति , एतेन हीतरेषामङ्गानामवद्यति, तत् स्विदवदानं अकर् , अथो वज्रेणैवाहुतिम् अवरुन्द्धे, यूष एतयान्वितं शमयति , ऊर्ग् वै रसो यूरू , र्जा वा एतद्रसेन पशुं समर्धयति , अथो यावान् एव पशुस्तस्मिन्त्संदधाति, पार्श्वेनापिदधाति ऊर्जः परिगृहीत्यै, हतो वा एष मृतोऽमुत्र भूतो , यत् पशुं संमृशति पुनरेवैनं संभावयति, हव्यं पूर्वं देवता गमयित्वाथ शरीरं अन्वारोहयितव्यं, इत्याहुर्यदाहुतीर् हुत्वा पशुं संमृशति हव्यं वा एतत् पूर्वं देवता गमयित्वाथ शरीरं अन्वारोहयति , अर्धऋचे जुहोति , इयं वा अर्धऋचो , असा अर्धऋचो , अन्तरेमे अन्तरिक्षम् , अन्तरिक्षम् इमाः प्रजाः, प्रजास्व् एव रसं दधाति, वनस्पतिं यजति, सोमो वै वनस्पतिः, सौमीरिमाः प्रजाः, प्रजास्व् एव रसं दधाति, प्राणापानौ वै पृषदाज्यं, आत्मा हवि , र्यत्पृषदाज्यं जुहोति , आत्मन् वा एतत् पशोः प्राणापानौ दधाति, दिग्भ्यो जुहोति , इमा एव दिशो रसेन व्युनक्ति, प्राचीमुत्तमां जुहोति, प्राचीमेव दिशं पुनरुपावर्तन्ते , अध्यूध्नीं होत्रे हरन्ति, वैश्वदेवो वै होता, वैश्वदेवीरिमाः प्रजा , ऊधः खलु वै प्रजा अनूपजीवन्ति, सर्वा एवैनाः पयस्विनीः करोति, गुदेनोपयजति, प्राणा वै गुदः, प्राणादधि प्रजाः प्रजायन्ते प्रजननाय, स्थविमत उपयजति, स्थविमतो हि प्रजाः प्रजायन्ते, यदणिमत उपयजेत् प्रजननं अपिहन्यात् , तस्मात् स्थविमत उपयजति , असंभिन्दन्नुपयजति प्राणानामसंभेदाय, यत् संभिन्द्यात् प्राणान्त्संभिन्द्यात् , यं द्विष्यात्तस्य संभिन्द्यात् , प्राणानस्य संभिनत्ति, नोपयज्यं , यदुपयजेत् प्राणानुपयजेत् , प्रमायुकः स्यात् , तदाहु , रुपयज्यं एव, प्रजननं वा उपयजो , अपि ह स प्रजायते य उपयजतीति  आभारद्वाजे, ति ह स्माह शुचिवृक्षो गौपालायनः, किं तर्हि प्रजा आसन् यर्हि यज्ञो नानोपयड्भिरासीत् , न प्रजाः प्राजायन्त, नौषधयः फलं अगृह्णन् , यदा वाव यज्ञ उपयड्भिः समभवदथ प्रजाः प्राजायन्त , अथौषधयः फलं अगृह्णन् , एकादश प्रयाजा , एकादशानुयाजा, एकादशोपयज, स्तत् त्रयस्त्रिंशत् , त्रयस्त्रिंशद्देवता, स्ता एवास्यैताभिरभीष्टाः प्रीता भवन्ति , एतद्वा अस्य पशोरनर्वाग् इष्टोऽनभीष्टोऽभूत् , यास्य मात्रा तामेनं गमयति, स्वर्ग्यो वै सर्वः पशु , र्यदन्यत्राहवनीयाज्जुहुयादस्वर्ग्यः स्यात् , पशुश्रपणादग्निमाहरन्ति तेन स्वर्ग्यः सर्वः पशु , र्यत एव पूर्वमवादात्ततोऽपरं अवद्यति, तस्मात्समानाद् योनेर्नानारूपाः पशवः प्रजायन्ते, यज्ञो वै देवानामत्यने, दत्तं देवा उपयड्भिरप्यवपन्ननतिनेदाय, यदेता उपयजो भवन्ति यज्ञमेवैताभिरपिवपन्ति अनतिनेदाय, यदाथा वै पुरुषः प्रत्यङ् छिद्र एवं यज्ञः प्रत्यङ् छिद्र, स्तं देवा उपयड्भिरप्यदधुरछिद्रत्वाय, यदेता उपयजो भवन्ति यज्ञमेवैताभिरपिदधाति  अछिद्रत्वाय ॥

3.10.5 अनुवाकः5  
ये केचार्वाचीनं एकादशिन्याः पशवस्तान् उत्तरं अर्धं यूपस्य नियुञ्ज्यात् , रौद्रा वै पशवो , अग्निर्विधृति , र्दक्षिणे हविर्धाने सोमं आसादयन्ति, तथास्य रुद्रः पशूननभिमानुको भवति, पात्रेषु वा अहमध्वर्युं चानध्वर्युं च विजानामी, ति ह स्माहारुण औपवेशिः, कति पात्राणी, ति पृछेत् , द्वादश पात्राणि , उपांशुसवनस्त्रयोदशम् , यत्तन् मीमांसन्ते, पात्रा३न्न पात्रा३म् इति, मीमांसन्ते हि त्रयोदशं मासं , मासा३न्न मासा इति, पञ्च प्रातःसवने पुरोडाशा , श्चत्वारो माध्यंदिने सवने, चत्वारस्तृतीयसवने, इतो वा एतां निरमिमीत प्रजापति, रात्मन एव, यत एवैतां निरमिमीत तदेतैरपिधीयते, देवाश्च वा असुराश्चास्पर्धन्त , आयतनवन्तोऽसुरा आसन्ननायतना देवा , इमे लोका असुराणामायतनं आसन् , ते देवाः संस्तंभं संस्तंभं पराजयन्त , अनायतना ह्यासन् , ते वै सवनानि एवायतनं अचायन् , तानि प्राविशन् , तानि नाध्रियन्त, ते वै पुरोडाशान् एव सवनानामायतनं अचायन् , तान् निरवपन् , तानि अध्रियन्त, ततो देवा अभवन् , परासुरास्, तद्य एवं वेदायतनवान् भवति,  भवत्यात्मना, परास्य भ्रातृव्यो भवति, तस्मादनुसवनं पुरोडाशा निरुप्याः सवनानां धृत्यै, तस्मादनुसवनं पुरोडाशः प्राश्यः सोमपीथस्य धृत्यै, घृतं वै देवा वज्रं कृत्वा सोमं अघ्नन् , अभि खलु वा एतं घारयन्ति, यत् प्राश्नीयात् सोमपीथं हन्यात् , यन् न प्राश्नीयात् सोमपीथेन व्यृध्येत, यत्रानभिघृतं तत् प्राश्यः सोमपीथस्य धृत्यै, तन् न सूर्क्ष्यं , प्राश्य एव , इन्द्रो वै वृत्रमहन् , तन् न किं चनाधिनोत् , तं पुरोडाश एवाधिनोत् , तस्मात् पुरोडाशः प्राश्यः सोमपीथस्य धृत्यै, पञ्च प्रातःसवने पुरोडाशाः, पुरोडाशः परिवापो धानाः करंभः पयस्या, सा पुरोडाशपङ्क्ति , र्द्विनाराशँसाः प्रातःसवने, द्विनाराशँसा माध्यंदिने सवने , एकनाराशँसास्तृतीयसवने, सा नराशंसपङ्क्ति, स्त्रीणि सवनानि अवभृथो, अनुबन्ध्या सवनानां पञ्चमी, सा सवनपङ्क्ति , रेषा वै सा पङ्क्तिर् यामाहुर् ब्रह्मवादिनो ,
वेत्थ तां पङ्क्तिं यया न स्तुवते न शँसन्ति , अथ यज्ञं वहन्ति , अथ यज्ञं संस्थापयन्ता इति ॥

3.10.6 अनुवाकः6  
देवाश्च वा असुराश्चास्पर्धन्त, तेषां वा इन्द्रियाणि वीर्याण्यपाक्रामन् , ऋक्सामे वा एभ्यस्तदपाक्रामताम् , पशवो वाग् इन्द्रियं प्राणापानौ, तैर्वा इन्द्रोऽकामयत, सायुज्यं गछेयमिति ॥ हरिवं इन्द्रो धाना अत्तु ॥ इति ऋक्सामे वा इन्द्रस्य हरी, ऋक्सामाभ्यां एव सायुज्यमगच्छत् ॥ पूषण्वान् करंभः ॥ इति, पशवो वै पूषा, पशुभिरेव सायुज्यमगच्छत् ।। सरस्वतीवान् भारतीवान् परिवापः ॥ इति, वाग् वै सरस्वती, वाचैव सायुज्यमगच्छत् ॥ इन्द्रस्यापूपः ॥ इति इन्द्रियं वा इन्द्र , इन्द्रियेणैव सायुज्यमगच्छत् ॥ मित्रावरुणयोः पयस्या ॥ इति प्राणापानौ वै मित्रावरुणौ, प्राणापानाभ्यां एव सायुज्यमगच्छत् , ततो देवा अभवन् , परासुरा, स्तद्य एवं वेदैतैरेवेन्द्रियैर् वीर्यैरेतैर्महिमभिः सायुज्यं गच्छति, भवत्यात्मना, परास्य भ्रातृव्यो भवति, दीर्घजिह्वी वै देवानां प्रातःसवनं अवालेट् , तद्व्यमाद्यत् , सा पयस्याभवत् , तस्मात् पयस्या विमदितरूपेव मैत्रावरुणी प्रातःसवने स्यात् , प्राणापानौ वै मित्रावरुणौ, प्राणापानौ वा एतन् मुखतो यज्ञस्य धीयेते, न गुदः पर्याकर्तवै, यद् गुदं पर्याकुर्यादुदावर्तः प्रजा हन्यात् , रक्षसामनन्ववजयाय, यूपः पुरस्तान् मीयते, यदग्रेण यूपं पशुं हरेयुस्तदनु रक्षांसि यज्ञं अवजयेयु , रन्तराग्निं च यूपं च हृत्यो रक्षसामनन्ववजयाय ॥

3.10.7 अनुवाकः7  
समुद्रं गच्छ स्वाहेति , उपस्थं वा एतद्यजति , अन्तरिक्षं गच्छ स्वाहेति, रेत एवैतद् दधाति, देवं सवितारं गच्छ स्वाहेत्या, ह प्रसूत्या एव, अहोरात्रे गच्छ स्वाहेति , अहोरात्रे ह्यनु प्रजाः प्रजायन्ते, मित्रावरुणौ गच्छ स्वाहेति, प्राणापानौ वै मित्रावरुणौ, प्राणापाना एवासु दधाति, द्यावापृथिवी गच्छ स्वाहेति , आभ्यामेवैनाः सृष्टाः परिगृह्णाति, छन्दांसि गच्छ स्वाहेति , वाग् वै छन्दांसि, वाचं एवासु दधाति, सोमं गच्छ स्वाहेति , अन्नं वै सोमो, अन्नं एवासु दधाति, यज्ञं गच्छ स्वाहेति, यज्ञिया एवैना अकर् , दिव्यं नभो गच्छ स्वाहेति, वृष्टिमेवाभ्यो निनयन्ति , अग्निं वैश्वानरं गच्छ स्वाहेति, संवत्सरो वा अग्निर्वैश्वानरः, संवत्सर एवैनाः प्रतिष्ठापयति, संवत्सरायुषं एनाः करोति, मनो हार्दिं यच्छे, त्याह प्राणानां गोपीथाय , ओषधीभ्यस्त्वेति , ओषधीष्वेव रसं दधाति, यो वै विद्वान् वाविद्वान् वोपयजो मिथुनयोप यजति प्राणान् वा एतन् मिथुनयाकुरुते, यदाह, मनो हार्दिं यच्छेति, प्राणान् वा एतद् ऋतुशः कल्पयते, पशुर्वा आलब्धः शोचति, तस्य मध्यं शुगभिसमेति, सा हृदयेष्वागच्छति, यत् पुरुषमुपस्पृशेन्मनुष्याञ् शुग् ऋछेत् , यद् गां उपस्पृशेत् पशूञ् शुग् ऋछेत् , यद् दारूपस्पृशेद्वनस्पतीं शुग् ऋछेत् , यत् तृणं उपस्पृशेदोषधीः शुग् ऋछेत् , यदुदकमुपस्पृशेदपः शुग् ऋछेत् , यदार्द्रमनूदकं तच् शान्तम् , तत्रोपोप्यम् , तद्देवतां शुचं अवयजति ॥
इति तृतीयकाण्डे पात्नीवन्ता नाम दशमः प्रपाठकः ॥

3.10



3.11
प्रपाठकः11  
सौत्रामणी।
3.11.1 अनुवाकः1  
समिद्धा इन्द्र उषसामनीके पुरोरुचा पूर्वकृद्वावृधानः ।
त्रिभिर्देवैस्त्रिंशता वज्रबाहुर्जघान वृत्रं वि दुरो ववार ॥
नराशंसः प्रति शूरो मिमानस्तनूनपात् प्रति यज्ञस्य धाम ।
गोभिर्वपावान्मधुना समञ्जन् हिरण्यैश्चन्द्री यजति प्रचेताः ॥
ईडितो देवैर्हरिवां अभिष्टिराजुह्वानो हविषा शर्धमानः ।
पुरंदरो गोत्रभृद्वज्रबाहुरायातु यज्ञं उप नो जुषाणः ॥
जुषाणो बर्हिर् हरिवान् ना इन्द्रः प्राचीनं सीदात् प्रदिशा पृथिव्याः ।
उरुप्रथाः प्रथमानं स्योनं आदित्यैरक्तं वसुभिः सजोषाः ॥
इन्द्रं दुरः कवष्यो धावमाना वृषाणं यन्ति जनयः सुपत्नीः ।
द्वारो देवीरभितो विश्रयन्तां सुवीरा वीरं प्रथमाना महोभिः ॥
उषासानक्ता बृहती बृहन्तं पयस्वती सुदुघे शूरं इन्द्रम् ।
पेशस्वती तन्तुना संवयन्ती देवानां देवं यजतः सुरुक्मे ॥
दैव्या मिमाना मनसा पुरुत्रा होतारा इन्द्रं प्रथमा सुवाचा ।
मूर्धन् यज्ञस्य मधुना दधाना प्राचीनं ज्योतिर्हविषा वृधातः ॥
तिस्रो देवीर्हविषा वर्धमाना इन्द्रं जुषाणा वृषणं न पत्नीः ।
अछिन्नं तन्तुं पयसा सरस्वतीडा देवी भारती विश्वतूर्तिः ॥
त्वष्टा दधदिन्द्राय शुष्ममपाकोऽचिष्टुर्यशसे पुरूणि ।
वृषा यजन् वृषणं भूरिरेता मूर्धन् यज्ञस्य समनक्तु देवान् ॥
वनस्पतिरवसृष्टो न पाशैस्त्मन्या समञ्जञ् शमिता न देवः ।
इन्द्रस्य हव्यैर्जठरं पृणानः स्वदातु हव्यं मधुना घृतेन ॥
स्तोकानां इन्दुं प्रति शूरा इन्द्रो वृषायमाणो वृषभस्तुराषाट् ।
घृतप्रुषा मनसा हव्यमुन्दन्त्स्वाहाकृतं जुषतां हव्यमिन्द्रः ॥

3.11.2 अनुवाकः2  
होता यक्षत्समिधाग्निमिडस्पदेऽश्विनेन्द्रं सरस्वतीम् अजो धूम्रो न गोधूमैः कुवलैर् भेषजं मधुशष्पैर्न तेज इन्द्रियम् पयः सोमः परिस्रुता घृतं मधु व्यन्त्व् आज्यस्य होतर्यज, होता यक्षत्तनूनपात्सरस्वतीमविर्मेषो न भेषजं पथा मधुमदाभरन्नश्विनेन्द्राय वीर्यम् बदरैरुपवाकाभिर् भेषजं तोक्मभिः पयः सोमः परिस्रुता घृतं मधु वेत्व् आज्यस्य होतर्यज, होता यक्षन् नराशँसं न नग्नहुं पतिं सुराया भेषजं , मेषः सरस्वती भिषग् रथो न चन्द्र्यश्विनोर्वपा इन्द्रस्य वीर्यं बदरैरुपवाकाभिर् भेषजं तोक्मभिः पयः सोमः परिस्रुता घृतं मधु वेत्व् आज्यस्य होतर्यज, होता यक्षदिडेडित आजुह्वानः सरस्वतीम् इन्द्रं बलेन वर्धयन्न् ऋषभेण गवेन्द्रियम् अश्विनेन्द्राय भेषजं यवैः कर्कन्धुभिर्मधु लाजैर्न मासरं पयः सोमः परिस्रुता घृतं मधु व्यन्त्व् आज्यस्य होतर्यज, होता यक्षद् बर्हिर् ऊर्णम्रदा भिषङ् णासत्या भिषजाश्विना , अश्वा शिशुमती भिषग् धेनुः सरस्वती भिषग् इन्द्राय दुह इन्द्रियम् पयः सोमः परिस्रुता घृतं मधु व्यन्त्व् आज्यस्य होतर्यज, होता यक्षद् दुरो दिशः कवष्यो न व्यचस्वतीर् अश्विभ्यां न दुरो दिशा इन्द्रो न रोदसी दुघे दुहे धेनुः सरस्वती शुक्रं न ज्योतिरिन्द्रियम् पयः सोमः परिस्रुता घृतं मधु व्यन्त्व् आज्यस्य होतर्यज, होता यक्षत् सुपेशसोषे नक्तं दिवाश्विना संजानाने सुपेशसा समञ्जाते सरस्वत्या त्विषिम् इन्द्रेण भेषजं, श्येनो न रजसा हृदा पयः सोमः परिस्रुता घृतं मधु वीतामाज्यस्य होतर्यज, होता यक्षद् दैव्या होतारा भिषजाश्विनेन्द्रं न जागृवि दिवा नक्तं न भेषजैः शूषं सरस्वती भिषक् सीसेन दुह इन्द्रियम् पयः सोमः परिस्रुता घृतं मधु वीतामाज्यस्य होतर्यज, होता यक्षत् तिस्रो देवीर्न भेषजं त्रयस्त्रिधातवोऽपसो रूपमिन्द्रो हिरण्ययमश्विनेडा न भारती वाचा सरस्वती महा इन्द्राय दुह इन्द्रियम् पयः सोमः परिस्रुता घृतं मधु व्यन्त्व् आज्यस्य होतर्यज, होता यक्षत् त्वष्टारं रूपकृतं सुपेशसं वृषभं नर्यापसं त्वष्टारं इन्द्रमश्विना भिषजं नः सरस्वतीम् ओजो न जूतिरिन्द्रियं वृको न रभसो भिषग् यशः सुराया भेषजं श्रिया न मासरं पयः सोमः परिस्रुता घृतं मधु वेत्व् आज्यस्य होतर्यज, होता यक्षद्वनस्पतिं शमितारं शतक्रतुम् भीमं न मन्युं राजानं व्याघ्रं नमसाश्विना भामं सरस्वती भिषग् इन्द्राय दुह इन्द्रियम् पयः सोमः परिस्रुता घृतं मधु वेत्व् आज्यस्य होतर्यज, होता यक्षदग्निं स्वाहाज्यस्य स्तोकानां स्वाहा मेदसां पृथक् स्वाहा छागमश्विभ्यां स्वाहा मेषं सरस्वत्यै स्वाहा ऋषभमिन्द्राय सिंहाय सहस इन्द्रियम् स्वाहाग्निं न भेषजैः स्वाहा सोमं इन्द्रियैः स्वाहेन्द्रं सुत्रामाणं सवितारं वरुणं भिषजां पतिम् स्वाहा वनस्पतिं प्रियं पाथो न भेषजैः स्वाहा देवा आज्यपा जुषाणो अग्निर् भेषजं पयः सोमः परिस्रुता घृतं मधु व्यन्त्व् आज्यस्य होतर्यज ॥

3.11.3 अनुवाकः3  
समिद्धो अग्निरश्विना तप्तो घर्मो विराट् सुतः ।
दुहे धेनुः सरस्वती सोमं शुक्रमिहेन्द्रियम् ।
तनूपा भिषजा सुतेऽश्विनोभा सरस्वती ।
मध्वा रजांसीन्द्रियमिन्द्राय पथिभिर्वह ॥
इन्द्रायेन्दुं सरस्वती नराशंसेन नग्नहुम् ।
अधातामश्विना मधु भेषजं भिषजा सुते ॥
आजुह्वाना सरस्वतीन्द्रायेन्द्रियाणि वीर्यम् ।
इडाभिरश्विना इषं सं ऊर्जं सं रयिं दधुः ॥
अश्विना नमुचेः सुतं सोमं शुक्रं परिस्रुता ।
सरस्वती तमाभरद् बर्हिषेन्द्राय पातवे ॥
कवष्यो न व्यचस्वतीरश्विभ्यां न दुरो दिशः ।
इन्द्रो न रोदसी उभे दुहे कामान्त्सरस्वती ॥
उषासा नक्तमश्विना दिवेन्द्रं सायमिन्द्रियैः ।
संजानाने सुपेशसा समञ्जाते सरस्वत्या ॥
पातं नो अश्विना दिवा पाहि नक्तं सरस्वति ।
दैव्या होतारा भिषजा पातं इन्द्रं सचा सुते ॥
तिस्रस्त्रेधा सरस्वत्यश्विना भारतीडा ।
तीव्रं परिस्रुता सोमं इन्द्रायासुषुवुर्मदं ॥
अश्विना भेषजं मधु भेषजं नः सरस्वती ।
इन्द्रे त्वष्टा यशः श्रियं रूपं रूपमधुः सुते ॥
ऋतुथन्द्रो वनस्पतिः शशमानः परिस्रुता ।
कीलालं अश्विभ्यां मधु दुहे धेनुः सरस्वती ॥
गोभिर्न सोमं अश्विना मासरेण परिस्रुता ।
समधातां सरस्वत्या स्वाहेन्द्रे सुतं मधु ॥

3.11.4 अनुवाकः4  
अश्विना हविरिन्द्रियं नमुचेर् धिया सरस्वती ।
आ शुक्रमासुराद्वसु मद्यमिन्द्राय जभ्रिरे ॥
यमश्विना सरस्वती हविषेन्द्रमवर्धयन् ।
स बिभेद बलं मद्यं नमुचा आसुरे सचा ॥
तं इन्द्रं पशवः सचाश्विनोभा सरस्वती ।
दधाना अभ्यनूषत हविषा यज्ञ इन्द्रियम् ॥
य इन्द्र इन्द्रियं दधुः सविता वरुणो भगः ।
स सुत्रामा हविष्पतिर् यजमानाय सश्चत ॥
सविता वरुणो दधद्यजमानाय दाशुषे ।
आदत्त नमुचेर्वसु सुत्रामा बलं इन्द्रियम् ॥
वरुणः क्षत्रमिन्द्रियं भगेन सविता श्रियम् ।
सुत्रामा यशसा बलं दधाना यज्ञमाशत ॥
युवं सुरामं अश्विना नमुचा आसुरे सचा ।
विपिपाना सरस्वतीन्द्रं कर्मस्व् आवत ॥
होता यक्षदश्विनौ सरस्वतीमिन्द्रमिमे सोमाः सुरामाणश् छागैर्न मेषैर् ऋषभैः सुताः शष्पैर्न तोक्मभिर् लाजैर्महस्वन्तो मदा मासरेण परिस्रुता शुक्राः पयस्वन्तोऽमृताः प्रस्थिता वो मधुश्च्युतस्तानश्विना सरस्वतीन्द्रो जुषन्तां सोम्यं मधु , पिबन्तु, मदन्ताम् , व्यन्तु, होतर्यज ॥
पुत्रमिव पितरा अश्विनोभेन्द्रावथुः काव्यैर् दंसनाभिः ।
यत् सुरामं व्यपिबः शचीभिः सरस्वती त्वा मघवन्नभिष्णक् ॥
अश्विना गोभिरिन्द्रियमश्वेभिर् वीर्यं बलं ।
हविषेन्द्रं सरस्वती यजमानं अवर्धयन् ॥
ता नासत्या सुपेशसा हिरण्यवर्त्तनी नराः ।
सरस्वती हविष्मतीन्द्रं कर्मस्व् अवतु ॥
ता भिषजा सुकर्मणा सा सुदुघा सरस्वती ।
स वृत्रहा शतक्रतुरिन्द्राय दधुरिन्द्रियम् ॥
अहाव्यग्ने हविरास्ये ते स्रुचीव घृतं चम्वीव सोमः ।
वाजसनिं रयिमस्मे सुवीरं प्रशस्तं धेहि यशसं बृहन्तम् ॥
यस्मिन्नश्वास ऋषभास उक्षणो वशा मेषा अवसृष्टासा आहुताः ।
कीलालपे सोमपृष्ठाय वेधसे हृदा मतिं जनये चारुमग्नये ॥

3.11.5 अनुवाकः5  
देवं बर्हिः सरस्वती सुदेवमिन्द्रायाश्विना तेजो न चक्षुरक्षोर् बर्हिषा दधुरिन्द्रियम् , वसुवने वसुधेयस्य वेतु , यज देवीर् द्वारो,  अश्विना भिषजेन्द्रं सरस्वती प्राणान् न वीर्यं नसि द्वारो दधुरिन्द्रियम् , वसुवने वसुधेयस्य व्यन्तु , यज देवी उषासा, अश्विना सुत्रामेन्द्रं सरस्वती बलं न वाचं आस्ये उपाभ्यां(उषाभ्यां) दधुरिन्द्रियम् , वसुवने वसुधेयस्य वीताम् , यज देवी जोष्ट्री  सरस्वत्यश्विनेन्द्रमवर्धयन् , श्रोत्रं न कर्णयोर्यशो जोष्ट्रीभ्यां दधुरिन्द्रियम् , वसुवने वसुधेयस्य वीताम् , यज देवी ऊर्जाहुती दुघे, सुदुघेन्द्रं सरस्वती अश्विना भिषजावतं शुक्रं  न ज्योतिः स्तनयोराआहुती धत्त इन्द्रियम् , वसुवने वसुधेयस्य वीताम् , यज देवा देवानां भिषजा होतारा इन्द्रमश्विना वषट्कारैः सरस्वती त्विषिं न हृदये मतिम् होतृभ्यां दधुरिन्द्रियम् , वसुवने वसुधेयस्य वीताम् , यज देवीस्तिस्र, स्तिस्रो देवीरश्विनेडा सरस्वती शूषं न मध्ये नाभ्या इन्द्राय दधुरिन्द्रियम् , वसुवने वसुधेयस्य व्यन्तु, यज देव इन्द्रो नराशंसस्त्रिवरूथः सरस्वत्या अश्विभ्यां ईयते रथो,  रेतो न रूपममृतं जनित्रं इन्द्राय त्वष्टा दधदिन्द्रियाणि, वसुवने वसुधेयस्य वेतु, यज देवो देवैर्वनस्पतिर् हिरण्यपर्णो अश्विभ्यां सरस्वत्या सुपिप्पल इन्द्राय पच्यते मधु ओजो न जूतिर् वृषभो न भामं वनस्पतिर्नो दधदिन्द्रियाणि, वसुवने वसुधेयस्य वेतु, यज देवं बर्हिर्वारितीनामध्वरे स्तीर्णमश्विभ्यां ऊर्णम्रदाः सरस्वत्या स्योनमिन्द्र ते सद ईशाया मन्युं राजानं बर्हिषा दधुरिन्द्रियम् , वसुवने वसुधेयस्य वेतु, यज देवो अग्निः स्विष्टकृद्देवान् यक्षद्यथायथं होतारा इन्द्रमश्विना वाचा वाचं सरस्वतीम् अग्निं सोमं स्विष्टकृत् स्विष्टा इन्द्रः सुत्रामा सविता वरुणो भिषग् इष्टो देवो वनस्पतिः, स्विष्टा देवा आज्यपाः,  स्विष्टो अग्निरग्निना होता होत्रे स्विष्टकृत्सहो न दधदिन्द्रियम् ऊर्जमपचितिं स्वधां, वसुवने वसुधेयस्य वेतु, यज ॥

3.11.6 अनुवाकः6  
सोमो राजामृतं सुत ओषधीनामपां रसः ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
अद्भ्यः क्षीरं व्यपिबत् क्रुङ्ङ् आङ्गिरसो धिया ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
अद्भ्यः सोमं व्यपिबच् छन्दोभिर्हंसः शुचिषत् ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
अन्नात् परिस्रुतो रसं ब्रह्मणा क्षत्रं व्यपिबत् ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
रेतो मूत्रं विजहाति योनिं प्रविशदिन्द्रियम् ।
गर्भो जरायुणावृता उल्बं जहाति जन्मना ॥
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
दृष्ट्वा रूपे व्याकरोत्सत्यानृते प्रजापतिः ।
अश्रद्धामनृतेऽदधाच् श्रद्धां सत्ये प्रजापतिः ॥
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
वेदेन रूपे व्यपिबत् सुतासुतौ प्रजापतिः ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥
दृष्ट्वा परिस्रुतो रसं शुक्रेण शुक्रं व्यपिबत् पयः सोमं प्रजापतिः ।
ऋतेन सत्यं इन्द्रियं विपानं शुक्रमन्धसः ।
इन्द्रस्येन्द्रियमिदं पयोऽमृतं मधु ॥

3.11.7 अनुवाकः7  
परीतो षिञ्चता सुतं सोमो य उत्तमं हविः ।
दधन्वान् यो नर्यो अप्स्वन्तरा सुषाव सोमं अद्रिभिः ॥
सोमोऽसि अश्विभ्यां पच्यस्व सरस्वत्यै पच्यस्व इन्द्राय सुत्राम्णे पच्यस्व ॥
पुनातु ते परिस्रुतं सोमं सूर्यस्य दुहिता ।
वारेण शश्वता तना ॥
वायुः पूतः पवित्रेण प्राक् सोमो अतिद्रुतः ।
इन्द्रस्य युज्यः सखा ॥
वायोः पूतः पवित्रेण प्रत्यक् सोमो अतिस्रुतः ।
इन्द्रस्य युज्यः सखा ॥
ब्रह्म क्षत्रं पवते तेज इन्द्रियं सुरायाः सोमः सुत आसुतो मदाय ।
शुक्रेण देव देवताः पिपृग्धि रसेनान्नं यजमानाय धेहि ॥
कुविदङ्ग, नाना हि वां ॥
या व्याघ्रं विषूचिकोभौ वृकं च रक्षति ।
श्येनं पतत्रिणं सिंहं सेमं पात्वंहसः ॥
सुरावन्तं बर्हिषदं सुवीरं यज्ञं हिन्वन्ति महिषा नमोभिः ।
दधानाः सोमं दिवि देवतासु मदेनेन्द्रं यजमानाः स्वर्काः ॥
यस्ते रसः संभृता ओषधीषु सोमस्य शुष्मः सुरायां सुतस्य ।
तेन जिन्व यजमानं मदेन सरस्वतीमश्विना इन्द्रमग्निम् ॥
यमश्विना नमुचेरासुरादधि सरस्वत्यसुनोदिन्द्रियाय ।
इमं तं शुक्रं मधुमन्तमिन्दुं सोमं राजानमिह भक्षयामि ॥
यदत्र शिष्टं रसिनः सुतस्य यमस्येन्दो अपिबच् शचीभिः ।
अहं तमस्य मनसा शिवेन सोमं राजानमिह भक्षयामि ॥

3.11.8 अनुवाकः8  
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे ॥
त्रया देवा एकादश त्रयस्त्रिंशाः सुराधसः ।
बृहस्पतिपुरोहिता देवस्य सवितुः सवे देवा देवैरवन्तु त्वा ॥
प्रथमास्त्वा द्वितीयैरभिषिञ्चन्तु, द्वितीयास्त्वा तृतीयै, स्तृतीयास्त्वा सत्येन, सत्यं त्वा ब्रह्मणा, ब्रह्म त्वा यजुर्भि , र्यजूंषि त्वा सामभिः, सामानि त्वा ऋग्भि , र्ऋचस्त्वा पुरोनुवाक्याभिः, पुरोनुवाक्यास्त्वा याज्याभि , र्याज्यास्त्वा वषट्कारै , र्वषट्कारास्त्वाहुतिभिरभिषिञ्चन्तु , आहुतयस्ते कामान्त्समर्धयन्त्व, सा अश्विनोस्त्वा तेजसा ब्रह्मवर्चसायाभिषिञ्चामि, सरस्वत्यास्त्वा वीर्येण यशसेऽन्नाद्यायाभिषिञ्चामि , इन्द्रस्य त्वेन्द्रियेणौजसे बलायाभिषिञ्चामि, भूः स्वाहा ॥
शिरो मे श्रीर्यशो मुखं त्विषिः केशाश्च श्मश्रूणि ।
राजा मे प्राणो अमृतं सम्राट् चक्षुर्विराट् श्रोत्रं ॥
जिह्वा मे भद्रं वाङ् महो मनो मन्युः स्वराड् भामः ।
मोदाः प्रमोदा अङ्गुलीरङ्गानि मित्रं मे सहः ॥
बाहू मे बलं इन्द्रियं हस्तौ मे कर्म वीर्यम् ।
आत्मा क्षत्रमुरो मम ॥
पृष्टीर्मे राष्ट्रम् उदरं अंसौ ग्रीवाश्च श्रोण्यौ ।
ऊरू अरत्नी जानुनी विशो मेऽङ्गानि सर्वतः ॥
नाभिर्मे चित्तं विज्ञानं पायुर्मेऽपचितिर् भसत् ।
आनन्दनन्दा आण्डौ मे भगः सौभाग्यं पसः ॥
लोमानि प्रयतिर्मम त्वङ् मा आनतिरागतिः ।
मांसं मा उपनतिर्वस्व् अस्थि मज्जा मा आनतिः ॥
जङ्घाभ्यां पद्भ्यां धीरोऽस्मि विशि राजा प्रतिष्ठितः ।
प्रति ब्रह्मन् प्रतितिष्ठामि क्षत्रे प्रत्यश्वेषु प्रतितिष्ठामि गोषु ॥
प्रति प्रजायां प्रतितिष्ठामि पृष्ठे, प्रति प्राणेषु प्रतितिष्ठाम्यात्मन् , द्यावापृथिव्योः प्रतितिष्ठामि यज्ञे ॥

3.11.9 अनुवाकः9  
सीसेन तन्त्रं मनसा मनीषिण ऊर्णासूत्रेण कवयो वयन्ति ।
अश्विना यज्ञं सविता सरस्वतीन्द्रस्य रूपं वरुणो भिषज्यन् ॥
तदस्य रूपममृतं शचीभिस्तिस्रो दधुर्देवताः संरराणाः ।
लोमानि शष्पैर् बहुधा न तोक्मभिस्त्वगस्य मांसमभवन् न लाजाः ॥
तदश्विना भिषजा रुद्रवर्तनी सरस्वती वयति पेशो अन्तरं ।
अस्थि मज्जानं मासरं कारोतरेण दधतो गवां त्वचि ॥
सरस्वती मनसा पेशलं वसु नासत्याभ्यां वयति दर्शतं वपुः ।
रसं परिस्रुतो न रोहितं नग्नहुर् धीरस्तसरं न वेम ॥
पयसः शुक्रममृतं जनित्रं सुराया मूत्राज्जनयन्त रेतः ।
अपामतिं दुर्मतिं बाधमाना ऊवध्यं वातात् सब्वं तदारात् ॥
इन्द्रः सुत्रामा हृदयेन सत्यं पुरोडाशेन सविता जजान ।
यकृत् क्लोमानं वरुणो भिषज्यन्मतस्ने वायव्यैर्न मिनाति पित्तं ॥
आन्त्राणि स्थालीर्मधु पिन्वमाना गुदाः पात्राणि सुदुघा न धेनुः ।
श्येनस्य पत्त्रं न प्लीहा शचीभिरासन्दी नाभिरुदरं न माता ॥
कुम्भो वनिष्ठुर्जनिता शचीभिर्यस्मिन्नग्रे योन्यां गर्भो अन्तः ।
प्लाशिर् व्यक्तः शतधारा उत्सो दुहे न कुम्भी स्वधां पितृभ्यः ॥
मुखं सदस्य शिरा इत्सतेन जिह्वा पवित्रं अश्विनासन्त्सरस्वती ।
चप्यं न पायुर् भिषग् अस्य वालो वस्तिर्न शेपो हरसा तरस्वी ॥
अश्विभ्यां चक्षुरमृतं ग्रहाभ्यां छागेन तेजो हविषा घृतेन ।
पक्ष्माणि गोधूमैः कुवलैरुतानि पेशो न शुक्रमसितं वसाते ॥
अविर्न मेषो नसि वीर्याय प्राणस्य पन्था अमृतं ग्रहाभ्यां ।
सरस्वत्य् उपवाकैर् व्यानं नस्यानि बर्हिर् बदरैर्जजान ॥
इन्द्रस्य रूपं ऋषभो बलाय कर्णाभ्यां श्रोत्रममृतं ग्रहाभ्यां ।
यवैर्न बर्हिर् भ्रुवि केसराणि कर्कन्धु जज्ञे मधु सारघं मुखे ॥
आत्मन्नुपस्थे न वृकस्य लोम मुखे श्मश्रूणि न व्याघ्रलोम ।
केशा न शीर्षन् यशसे श्रियै शिखा सिंहस्य लोम त्विषिरिन्द्रियाणि ॥
अङ्गैरात्मानं भिषजा तदश्विनात्मानं अङ्गैः समधात्सरस्वती ।
इन्द्रस्य रूपं शतमानं आयुः शुक्रं न ज्योतिरमृतं दधाना ॥
सरस्वती योन्यां गर्भमन्तरश्विभ्यां पत्नी सुकृतं बिभर्ति ।
अपां रसेन वरुणो न साम्नेन्द्रं श्रियै जनयन्नप्सु राजा ॥
तेजः पशूनां हविरिन्द्रियावत् परिस्रुता पयसा सारघं मधु ।
अश्विभ्यां दुग्धं भिषजा सरस्वती सुतासुताभ्यां अमृतः सोमा इन्दुः ॥

3.11.10 अनुवाकः10  
पुनन्तु मा पितरः सोम्यासः पुनन्तु मा पितामहाः ।
पवित्रेण शतायुषा विश्वमायुर् व्यश्नवै ॥
पुनन्तु मा पितामहाः पुनन्तु प्रपितामहाः ।
पवित्रेण शतायुषा सर्वमायुर् व्यश्नवै ॥
अग्ना आयूंषि पवसे ॥
पवमानः स्वर्जनः पवित्रेण विचर्षणिः ।
यः पोता स पुनातु मा ॥
पुनन्तु मा देवजनाः पुनन्तु मनवो धिया ।
पुनन्तु विश्वा भूता मा जातवेदः पुनाहि मा ॥
पवमानः पुनातु मा क्रत्वे दक्षाय जीवसे ।
ज्योक् च सूर्यं दृशे ॥
उभाभ्यां देव सवितः पवित्रेण सवेन च ।
मां पुनाहि विश्वतः ॥
पवित्रेण पुनाहि मा शुक्रेण देव दीद्यत् ।
अग्ने क्रत्वा क्रतूंरनु ॥
यत्ते पवित्रं अर्चिष्यग्ने विततमन्तरा ।
ब्रह्म तेन पुनीमहे ॥
वैश्वदेवी पुनती देव्यागाद् यस्या बह्व्यस्तन्वो वीतपृष्ठाः ।
तया मदन्तः सधमाद्येषु वयं स्याम पतयो रयीणां ॥
वैश्वानरो रश्मिभिर्मा पुनातु वातः प्राणेनेषिरो मयोभूः ।
द्यावापृथिवी पयसा पयोभिर् ऋतावरी यज्ञिये मा पुनीताम् ॥
बृहद्भिः सवितस्त्रिभिर्वर्षिष्ठैर्देव मन्मभिः ।
अग्ने दक्षैः पुनीमहे ॥
ये समानाः समनसः पितरो यमराज्ये ।
तेषां लोकः स्वधा नमो यज्ञो देवेषु कल्पताम् ॥
ये समानाः समनसो जीवा जीवेषु मामकाः ।
तेषां श्रीर्मयि कल्पतामस्मिंल्लोके शतं समाः ॥
द्वे स्रुती ॥
इदं हविः प्रजननं मे अस्तु दशवीरं सर्वगणं स्वस्तये ।
आत्मसनि प्रजासनि क्षेत्रसनि पशुसनि लोकसनि अभयसनि ॥
अग्निः प्रजां बहुलां मे कृणोत्वन्नं पयो रेतो अस्मासु धेहि ॥
यद्देवा देवहेडनं देवासश्चकृमा वयम् ।
अग्निर्मा तस्मादेनसो विश्वान् मुञ्चत्वंहसः ॥
यदि स्वपन् यदि जाग्रदेनांसि चकृमा वयम् ।
वायुर्मा तस्मादेनसो विश्वान् मुञ्चत्वंहसः ॥
यदि दिवा यदि नक्तमेनांसि चकृमा वयम् ।
सूर्यो मा तस्मादेनसो विश्वान् मुञ्चत्वंहसः ॥
धाम्नो धाम्नो ॥
यद् ग्रामे ॥
पवित्रमसि यज्ञस्य पवित्रं यजमानस्य ।
तन्मा पुनातु सर्वतो विश्वस्माद्देवकिल्बिषात्
सर्वस्माद्देवकिल्ब्इषात् ॥
द्रुपदादिवेन् मुमुचानः स्विन्नः स्नात्वी मलादिव ।
पूतं पवित्रेणेवाज्यं विश्वे मुञ्चन्तु मैनसः ॥
समावृतत्पृथिवी समुषाः समु सूर्यः ।
वैश्वानरज्योतिर् भूयासं विभुं कामं व्यशीय भूः स्वाहा ॥

3.11.11 अनुवाकः11  
समिद्धो अग्निः समिधा सुसमिद्धो वरेण्यः ।
गायत्री छन्द इन्द्रियं त्रियविर्गौर्वयो दधुः ॥
तनूनपाच् शुचिव्रतस्तनूपाश्च सरस्वती । 
उष्णिक् छन्द इन्द्रियं दित्यवाड् गौर्वयो दधुः ॥
इडाभिरग्निरीड्यः सोमो देवो अमर्त्यः ।
अनुष्टुप् छन्द इन्द्रियं पञ्चाविर्गौर्वयो दधुः ॥
सुबर्हिरग्निः पूषण्वान्त्स्तीर्णबर्हिरमर्त्यः ।
बृहती छन्द इन्द्रियं त्रिवत्सो गौर्वयो दधुः ॥
दुरो देवीर् दिशो महीर् ब्रह्मा देवो बृहस्पतिः ।
पङ्क्तिश्छन्द इन्द्रियं तुर्यवाड् गौर्वयो दधुः ॥
उषे यह्वी सुपेशसा विश्वे देवा अमर्त्याः ।
त्रिष्टुप् छन्द इन्द्रियं पृष्ठवाड् गौर्वयो दधुः ॥
दैव्या होतारा भिषजेन्द्रेण सयुजा युजा ।
जगती छन्द इन्द्रियमनड्वान् गौर्वयो दधुः ॥
तिस्रो देवीरिडा मही भारती मरुतो विशः ।
विराट् छन्द इन्द्रियं धेनुर्गौर्न वयो दधुः ॥
त्वष्टा तुरीपो अद्भुत इन्द्राग्नी पुष्टिवर्धना ।
द्विपदा छन्द इन्द्रियम् उक्षा गौर्न वयो दधुः ॥
शमिता नो वनस्पतिः सविता प्रसुवन् भगम् ।
ककुप् छन्द इहेन्द्रियमृषभो गौर्वयो दधुः ॥
स्वाहा यज्ञं वरुणः सुक्षत्रो भेषजं करत् ।
अतिछन्दा इन्द्रियं बृहद्वशा वेहद्वयो दधुः ॥

3.11.12 अनुवाकः12  
वसन्तेन ऋतुना देवा वसवस्त्रिवृता स्तुतं ।
रथन्तरेण तेजसा हविरिन्द्रे वयो दधुः ॥
ग्रीष्मेण ऋतुना देवा रुद्राः पञ्चदशे स्तुतं ।
बृहता यशसा बलं हविरिन्द्रे वयो दधुः ॥
वर्षाभिर् ऋतुनादित्याः स्तोमे सप्तदशे स्तुतं ।
वैरूपेण विशौजसा हविरिन्द्रे वयो दधुः ॥
शारदेन ऋतुना देवा एकविंश ऋभवः स्तुतं ।
वैराजेन श्रिया श्रियं हविरिन्द्रे वयो दधुः ॥
हेमन्तेन ऋतुना देवास्त्रिणवे मरुतः स्तुतं ।
बलेन शक्वरीः सहो हविरिन्द्रे वयो दधुः ॥
शैशिरेण ऋतुना देवास्त्रयस्त्रिंशेऽमृतं स्तुतं ।
सत्येन रेवतीः क्षत्रं हविरिन्द्रे वयो दधुः ॥
इति तृतीयकाण्डे सौत्रामणीयो नाम एकादशः प्रपाठकः ॥

प्रपाठकः12  
3.12.1 अनुवाकः1  
इमामगृभ्णन् रशनां ऋतस्य पूर्वा आयुनि विदथषु कव्या ।
सा नो अस्मिन्त्सुत आबभूव ऋतस्य सामन्त् सरमारपन्ती ॥
अभिधा असि, भुवनं असि, यन्तासि धर्ता, स त्वमग्निं वैश्वानरं सप्रथसं गच्छ स्वाहाकृतः, स्वगा त्वा देवेभ्यः प्रजापतये
ब्रह्मन्नश्वं भन्त्स्यामि, देवेभ्यः प्रजापतये, तेन राध्यासं , तं बधान, देवेभ्यः प्रजापतये, तेन राध्नुहि, प्रजापतये त्वा जुष्टं प्रोक्षामि, वायवे त्वा जुष्टं प्रोक्षामीन्द्रा, ग्निभ्यां त्वा जुष्टं प्रोक्षामि, विश्वेभ्यस्त्वा देवेभ्यो जुष्टं प्रोक्षामि, सर्वेभ्यस्त्वा देवेभ्यो जुष्टं प्रोक्षामि ॥
यो अर्वन्तं जिघांसति तमभ्यमीति वरुणः ।
परो मर्तः परः श्वा ॥

3.12.2 अनुवाकः2  
अग्नये स्वाहा, सोमाय स्वाहा , अपां मोदाय स्वाहा, वायवे स्वाहा, सवित्रे स्वाहा, त्वष्ट्रे स्वाहा, बृहस्पतये स्वाहा , इन्द्राय स्वाहा, मित्राय स्वाहा, वरुणाय स्वाहा ॥

3.12.3 अनुवाकः3  
हिंकाराय स्वाहा, हिंकृताय स्वाहा, क्रन्दते स्वाहा, अवक्रन्दाय स्वाहा, प्रोथते स्वाहा, प्रप्रोथाय स्वाहा, गन्धाय स्वाहा, घ्राताय स्वाहा, निविष्टाय स्वाहा , उपविष्टाय स्वाहा, संदिताय स्वाहा, वल्गते स्वाहा , आसीनाय स्वाहा, शयानाय स्वाहा, स्वपते स्वाहा, जाग्रते स्वाहा, कूजते स्वाहा, प्रबुद्धाय स्वाहा, विचृत्ताय स्वाहा, विजृम्भमाणाय स्वाहा, जवाय स्वाहा, बलाय स्वाहा ,
अयनाय स्वाहा, प्रायणाय स्वाहा, यते स्वाहा, धावते स्वाहा , उद्द्रावाय स्वाहा , उद्द्रुताय स्वाहा, शूकाराय स्वाहा, शूकृताय स्वाहा , उपस्थिताय स्वाहा, संहानाय स्वाहा, निषण्णाय स्वाहा , उत्थिताय स्वाहा, विष्ठिताय स्वाहा, विवर्तमानाय स्वाहा, 
विवृत्ताय स्वाहा, विधून्वानाय स्वाहा, विधूताय स्वाहा, शृण्वते स्वाहा, शुश्रूषमाणाय स्वाहा , ईक्षिताय स्वाहा, वीक्षिताय स्वाहा, 
वीक्षमाणाय स्वाहा, निमेषाय स्वाहा, यदत्ति तस्मै स्वाहा, यत् पिबति तस्मै स्वाहा, यन्मेहति तस्मै स्वाहा, कुर्वते स्वाहा, 
कृताय स्वाहा ॥

3.12.4 अनुवाकः4  
विभूर्मात्रा,  प्रभूः पित्रा , अश्वोऽसि, हयोऽसि , अत्योऽसि, मयोऽसि, नरोऽसि , अर्वासि, सप्तिरसि, वाज्यसि, वृषासि, नृमणा असि, ययुर्नामासि , आदित्यानां पत्वान्विहि, देवा आशापाला एतं देवेभ्यो अश्वं मेधाय प्रोक्षितं रक्षत , इह धृति , रिह स्वधृति, , रिह रम , इह रमन्ताम् ॥

3.12.5 अनुवाकः5  
काय स्वाहा, कस्मै स्वाहा, कतमस्मै स्वाहा, सवित्रे स्वाहा, सवित्रे प्रसवित्रे स्वाहा, सवित्र आसवित्रे स्वाहा , आदित्यै स्वाहा,   
आदित्यै मह्यै स्वाहा , आदित्यै सुमृडीकायै स्वाहा, सरस्वत्यै स्वाहा, सरस्वत्यै बृहत्यै स्वाहा, सरस्वत्यै पावकायै स्वाहा, पूष्णे स्वाहा, पूष्णे प्रपथ्याय स्वाहा, पूष्णे नरंधिषाय स्वाहा, त्वष्ट्रे स्वाहा, त्वष्ट्रे तुरीपाय स्वाहा, त्वष्ट्रे पुरुरूपाय स्वाहा, विष्णवे स्वाहा, विष्णवे शिपिविष्टाय स्वाहा, विष्णवे निभूयपाय स्वाहा ॥

3.12.6 अनुवाकः6  
आ ब्रह्मन् ब्राह्मणस्तेजस्वी ब्रह्मवर्चसी जायताम् , आ राष्ट्रे राजन्यः शूर इषव्यो महारथो जायताम् , दोग्ध्री धेनु , र्वोढानड्वान् , आशुः सप्तिः, सभेयो युवा, पुरंधिर् योषा, जिष्णू रथेष्ठा आस्य यजमानस्य वीरो जायताम् , निकामे निकामे नः पर्जन्यो वर्षतु, फलवतीर्ना ओषधयः पच्यन्ताम् , योगक्षेमो नः कल्पताम् ॥

3.12.7 अनुवाकः7  
अग्नये स्वाहा, सोमाय स्वाहा , इन्द्राय स्वाहा, पृथिव्यै स्वाहा , अन्तरिक्षाय स्वाहा, दिवे स्वाहा, दिग्भ्यः स्वाहा , आशाभ्यः स्वाहा , उर्व्यै दिशे स्वाहा, प्राच्यै दिशे स्वाहा, नक्षत्रेभ्यः स्वाहा, नक्षत्रियेभ्यः स्वाहा , अहोरात्रेभ्यः स्वाहा , अर्धमासेभ्यः स्वाहा
मासेभ्यः स्वाहा, ऋतुभ्यः स्वाहा , आर्तवेभ्यः स्वाहा, संवत्सराय स्वाहा, द्यावापृथिवीभ्यां स्वाहा, चन्द्रमसे स्वाहा, सूर्याय स्वाहा, रश्मिभ्यः स्वाहा, वसुभ्यः स्वाहा, रुद्रेभ्यः स्वाहा , आदित्येभ्यः स्वाहा, मरुद्भ्यः स्वाहा, विश्वेभ्यो देवेभ्यः स्वाहा, मूलेभ्यः स्वाहा, शाखाभ्यः स्वाहा, वनस्पतिभ्यः स्वाहा, पुष्पेभ्यः स्वाहा, फलेभ्यः स्वाहा , ओषधीभ्यः स्वाहा ॥

3.12.8 अनुवाकः8  
प्राच्यै दिशे स्वाहा , अर्वाच्यै दिशे स्वाहा, दक्षिणायै दिशे स्वाहा , अर्वाच्यै दिशे स्वाहा, प्रतीच्यै दिशे स्वाहा , अर्वाच्यै दिशे स्वाहा , उदीच्यै दिशे स्वाहा , अर्वाच्यै दिशे स्वाहा , ऊर्ध्वायै दिशे स्वाहा , अर्वाच्यै दिशे स्वाहा ॥

3.12.9 अनुवाकः9  
आयुषे स्वाहा, प्राणाय स्वाहा , अपानाय स्वाहा, व्यानाय स्वाहा, समानाय स्वाहा , उदानाय स्वाहा, चक्षुषे स्वाहा, श्रोत्राय स्वाहा, मनसे स्वाहा, वाचे स्वाहा ॥

3.12.10 अनुवाकः10  
पृथिव्यै स्वाहा , अन्तरिक्षाय स्वाहा, दिवे स्वाहा, सूर्याय स्वाहा, चन्द्रमसे स्वाहा, नक्षत्रेभ्यः स्वाहा , अद्भ्यः स्वाहा , ओषधीभ्यः स्वाहा, वनस्पतिभ्यः स्वाहा, परिप्लवेभ्यः स्वाहा, सरीसृपेभ्यः स्वाहा, चराचरेभ्यः स्वाहा ॥

3.12.11 अनुवाकः11  
असवे स्वाहा, वसवे स्वाहा, विभ्वे स्वाहा, विवस्वते स्वाहा, गणश्रिये स्वाहा, गणपतये स्वाहा , अभिषाहे स्वाहा , अभिभ्वे स्वाहा , अधिपतये स्वाहा, शूषाय स्वाहा, संसर्पाय स्वाहा, चन्द्राय स्वाहा, ज्योतिषे स्वाहा, मलिम्लुचाय स्वाहा ॥

3.12.12 अनुवाकः12  
धर्णसाय स्वाहा, द्रविणाय स्वाहा, प्रसवाय स्वाहा , उपयामाय स्वाहा, सिन्धवे स्वाहा, समुद्राय स्वाहा, काटाय स्वाहा , अर्णवाय स्वाहा, सरस्वत्यै स्वाहा, विश्वव्यचसे स्वाहा, सुभूताय स्वाहा , अन्तरिक्षाय स्वाहा ॥

3.12.13 अनुवाकः13  
मधवे स्वाहा, माधवाय स्वाहा, शुक्राय स्वाहा, शुचये स्वाहा, नभसे स्वाहा, नभस्याय स्वाहा , इषाय स्वाहा , ऊर्जाय स्वाहा, 
सहसे स्वाहा, सहस्याय स्वाहा, तपसे स्वाहा, तपस्याय स्वाहा, संसर्पोऽसि अंहस्पत्याय स्वाहा ॥

3.12.14 अनुवाकः14  
सवयसे स्वाहा , अभिवयसे स्वाहा , ऊर्ध्ववयसे स्वाहा, बृहद्वयसे स्वाहा, सहीयसे स्वाहा, सहमानाय स्वाहा, सासहये स्वाहा, 
सहस्वते स्वाहा , अभीषाहे स्वाहा , अभिभ्वे स्वाहा , अभिमातिषाहे स्वाहा , अभिमातिघ्ने स्वाहा ॥

3.12.15 अनुवाकः15  
एकस्मै स्वाहा, द्वाभ्यां स्वाहा , एकान्नशताय स्वाहा, शताय स्वाहा , एकशताय स्वाहा, व्युष्ट्यै स्वाहा, स्वर्गाय स्वाहा ॥

3.12.16 अनुवाकः16  
हिरण्यगर्भः समवर्तताग्रे भूतस्य जातः पतिरेक आसीत् ।
स दाधार पृथिवीं द्यां उतेमां कस्मै देवाय हविषा विधेम ॥
उपयामगृहीतोऽसि, प्रजापतये त्वा जुष्टं गृह्णामि , एष ते योनिः, सूर्यस्ते महिमा ॥

3.12.17 अनुवाकः17  
यः प्राणतो निमिषतश्च राजा पतिर् विश्वस्य जगतो बभूव ।
ईशे यो अस्य द्विपदश्चतुष्पदः कस्मै देवाय हविषा विधेम ॥
उपयामगृहीतोऽसि, प्रजापतये त्वा जुष्टं गृह्णामि , एष ते योनिः , चन्द्रमास्ते महिमा ॥

3.12.18 अनुवाकः18  
युञ्जन्ति ब्रध्नं अरुषं चरन्तं परि तस्थुषः ।
रोचन्ते रोचना दिवि ॥
यद्वातोऽपो अगनीगन् प्रियामिन्द्रस्य तन्वं ।
एतं स्तोतरनेन पथा पुनरश्वमावर्तयासि नः ॥

3.12.19 अनुवाकः19  
वसवस्त्वाञ्जन्तु गायत्रेण छन्दसा, रुद्रास्त्वाञ्जन्तु त्रैष्टुभेन छन्दसा , आदित्यास्त्वाञ्जन्तु जागतेन छन्दसा, भूर् भुवः स्वर्
लाजी३ शाची३ यव्ये गव्य , एतदन्नमत्त देवा , एतदन्नमद्धि प्रजापते ॥
कः स्विदेकाकी चरति क उ स्विज्जायते पुनः ।
किं स्विद्धिमस्य भेषजं किमवावपनं महत् ॥
सूर्य एकाकी चरति चन्द्रमा जायते पुनः ।
अग्निर् हिमस्य भेषजं भूमिरावपनं महत् ॥
का स्विदासीत् पूर्वचित्तिः किं स्विदासीद् बृहद्वयः ।
का स्विदासीत् पिलिप्पिला का स्विदासीत् पिशङ्गिला ॥
द्यौरासीत् पूर्वचित्तिर् अश्व आसीद् बृहद्वयः ।
अविरासीत् पिलिप्पिला रात्रिरासीत् पिशङ्गिला ॥

3.12.20 अनुवाकः20  
प्राणाय स्वाहा , अपानाय स्वाहा, व्यानाय स्वाहा ॥
अम्बम्बिके अम्बालिके न मा नयति कश्चन ।
ससस्त्यश्वकः सुभद्रिकां काम्पीलवासिनीम् ॥
गणानां त्वा गणपतिं हवामहे, प्रियाणां त्वा प्रियपतिं हवामहे, निधीनां त्वा निधिपतिं हवामहे वसो मम , आहमजानि गर्भधम् ,
आ त्वमजासि गर्भधम् ॥
तौ सह चतुरः पदः संप्रसारयावः स्वर्गे लोके प्रोर्णुवाताम् , वृषा वां अश्वो रेतोधा रेतो दधातु ॥

3.12.21 अनुवाकः21  
गायत्री त्रिष्टुब् जगत्यनुष्टुप् पङ्क्त्या सह ।
बृहत्य् उष्णिहा ककुब् देवानां पत्नयो विशः सूचीभिः शमयन्तु त्वा ॥
द्विपदा या चतुष्पदा त्रिपदा या च षट्पदा ।
विछन्दा या च सछन्दाः सूचीभिः शमयन्तु त्वा ॥
रजताः सीसा हरिणीर् युजो युञ्जन्तु कर्मभिः ।
अश्वस्य वाजिनस्त्वचि स्यूमाः कृण्वन्तु शाम्यन्तीः ॥
महानाम्नी रेवतयो दैव्या आशाः प्रसूवरीः ।
मेघ्या विद्युतो वाचः सूचीभिः शमयन्तु त्वा ॥
योषास्ते पत्नयो लोम विचिन्वन्तु यथायथं ।
सुपत्नीः पत्नयो वाजिन् प्रजया भुक्षीमहि ॥
कुविदङ्ग ॥
इति तृतीयकाण्डे द्वादशः प्रपाठकः ॥
3.13
प्रपाठकः13  
3.13.1 अनुवाकः1  
ऊर्ध्वामेनामुच् श्रापय गिरौ भारं हरन्निव ।
अथास्या मध्यमेधतां शीते वाते पुनन्निव ॥
यासकौ शकुन्तिकाहलगिति वञ्चति ।
आहतं पसो निचल्चलीति ॥
माता च ते पिता च तेऽग्रं वृक्षस्य रोहतः ।
प्रतिलामीति ते पिता ॥
यद्धरिणो यवमत्ति न पुष्टं पशु मन्यते ।
शूद्रा यदर्यजारा न पोषाय धनायति ॥
दधिक्राव्णो अकारिषं ॥

3.13.2 अनुवाकः2  
अश्वस्तूपरो गोमृगस्ते प्राजापत्याः, कृष्णग्रीव आग्नेयो ललाटे पुरस्तात् , सारस्वती मेष्यधस्ताद्धन्वोः, श्यामः पौष्णो नाभ्यां, आश्विना अधोरामौ बाह्वो, स्त्वाष्ट्रौ लोमशसक्थौ  सक्थ्योः, सौर्ययामौ श्वेतश्च कृष्णश्च पार्श्वयो , र्वायव्यः श्वेतः पुछा , इन्द्राय स्वपस्याय वेहत् , वैष्णवो वामनः ॥

3.13.3 अनुवाकः3  
बभ्रुररुणबभ्रुः शुकबभ्रुस्ते वारुणा , रोहितो धूम्ररोहितः कर्कन्धुरोहितस्ते सौम्याः, शितिबाहुरन्यतः शितिबाहुः समन्तशितिबाहुस्ते बार्हस्पत्याः, शितिरन्ध्रोऽन्यतः शितिरन्ध्रः समन्तशितिरन्ध्रस्ते सावित्राः, पृषती क्षुद्रपृषती स्थूलपृषती ता मैत्रावरुण्यः ॥

3.13.4 अनुवाकः4  
शुद्धवालः सर्वशुद्धवालो मणिवालस्त आश्विनाः, श्येतः श्येताक्षोऽरुणस्ते रुद्राय पशुपतये, कर्णा यामा , अवलिप्ता रौद्रा , नभोरूपाः पार्जन्याः ॥

3.13.5 अनुवाकः5  
पृश्निस्तिरश्चीनपृश्निर् ऊर्ध्वपृश्निस्ते मारुताः, फल्गूर् लोहितोर्णी बलक्षी ताः सारस्वत्यः, प्लीहाकर्णः शुण्ठाकर्णोऽधिरूढाकर्णस्ते त्वाष्ट्राः, कृष्णग्रीवः शितिकक्षोऽञ्जिषक्थस्त ऐन्द्राग्नाः, कृष्णाञ्जिरल्पाञ्जिर्महाञ्जिस्त उषस्याः ॥

3.13.6 अनुवाकः6  
शिल्पा वैश्वदेवी, रोहिणीस्त्र्यवयो वाचे , अविज्ञाता अदित्यै, सरूपा धात्रे, वत्सतर्यो देवानां पत्नीभ्यः ॥

3.13.7 अनुवाकः7  
कृष्णग्रीवा आग्नेयाः, शितिभ्रुवो वसूनां , रोहिता रुद्राणां , श्वेता अवरोकिण आदित्यानां , नभोरूपाः पार्जन्याः ॥

3.13.8 अनुवाकः8  
उन्नतः शितिबाहुः शितिपृष्ठस्त ऐन्द्राबार्हस्पत्या , उन्नत ऋषभो वामनस्त ऐन्द्रावैष्णवाः, शुकरूपा वाजिनाः कल्माषा आग्निमारुताः, श्यामाः पौष्णाः ॥

3.13.9 अनुवाकः9  
एता ऐन्द्राग्ना , द्विरूपा अग्नीषोमीया , वामना अनड्वाह आग्नावैष्णवा , अन्यतएनीर् मैत्री , र्वशा मैत्रावरुण्यः ॥

3.13.10 अनुवाकः10  
कृष्णग्रीवा आग्नेया , बभ्रवः सौम्याः, श्वेता वायव्या, अविज्ञाता अदित्यै, सरूपा धात्रे, वत्सतर्यो देवानां पत्नीभ्यः ॥

3.13.11 अनुवाकः11  
कृष्णा भौमा , धूम्रा आन्तरिक्षा, बृहन्तो दैवाः, शबला वैद्युताः, सिध्मास्तारकाः ॥

3.13.12 अनुवाकः12  
कृष्णग्रीवा आग्नेया , बभ्रवः सौम्या , उपध्वस्ताः सावित्रा , वत्सतर्यः सारस्वत्यः, श्यामाः पौष्णाः, पृश्नयो मारुताः, पिशङ्गा वैश्वदेवा , वशा द्यावापृथिवीयाः ॥

3.13.13 अनुवाकः13  
कृष्णग्रीवा आग्नेया , बभ्रवः सौम्या , उपध्वस्ताः सावित्रा , वत्सतर्यः सारस्वत्यः, श्यामाः पौष्णा , एता ऐन्द्राग्नाः, पृश्नयो मारुताः, कृष्णा वारुणाः, कायास्तूपराः ॥

3.13.14 अनुवाकः14  
अग्नयेऽनीकवते प्रथमजानालभते, मरुद्भ्यः सांतपनेभ्यः सवात्यान् , मरुद्भ्यो गृहमेधेभ्यो वष्किहान् , मरुद्भ्यः क्रीडिभ्यः संसृष्टान् , मरुद्भ्यः स्वतवद्भ्योऽनुसृष्टान् ॥

3.13.15 अनुवाकः15  
कृष्णग्रीवा आग्नेया , बभ्रवः सौम्या , उपध्वस्ताः सावित्रा , वत्सतर्यः सारस्वत्यः, श्यामाः पौष्णा , एता ऐन्द्राग्नाः, प्राशृङ्गा ऐन्द्रा , बहुरूपा वैश्वकर्मणाः ॥

3.13.16 अनुवाकः16  
कृष्णग्रीवा आग्नेया , बभ्रवः सौम्या , उपध्वस्ताः सावित्रा , वत्सतर्यः सारस्वत्यः, श्यामाः पौष्णाः, श्वेता वायव्याः, प्राशृङ्गा ऐन्द्राः, सौर्याः श्वेताः ॥

3.13.17 अनुवाकः17  
त्र्यवयो गायत्र्यै, पञ्चावयस्त्रिष्टुभे, दित्यवाहो जगत्यै, त्रिवत्सा अनुष्टुभे, तुर्यवाह उष्णिहे ॥

3.13.18 अनुवाकः18  
पष्ठवाहो विराज , उक्षाणो बृहत्या , ऋषभाः ककुभे, धेनवो जगत्या , अनड्वाहः पङ्क्त्यै ॥

3.13.19 अनुवाकः19  
धूम्रा वसन्ताय, श्वेता ग्रीष्माय, कृष्णा वर्षाभ्यः ॥

3.13.20 अनुवाकः20  
अरुणाः शरदे, पृषन्तो हेमन्ताय, पिशङ्गाः शिशिराय ॥
इति तृतीयकाण्डे त्रयोदशः प्रपाठकः ॥
3.14
प्रपाठकः14  
3.14.1 अनुवाकः1  
वसन्ताय कपिञ्जलानालभते, ग्रीष्माय कलविङ्कान् , वर्षाभ्यस्तित्तिरान् , शरदे वर्तिका , हेमन्ताय ककरान् ॥


3.14.2 अनुवाकः2  
समुद्राय शिशुमारानालभते, पर्जन्याय मण्डूकान् , अद्भ्यो मत्स्यान् , मित्राय पुलीकयान् , वरुणाय नाक्रान् ॥

3.14.3 अनुवाकः3  
सोमाय हंसानालभते, वायवे बलाका , इन्द्राग्निभ्यां क्रुञ्चान् , मित्राय मद्गून् , वरुणाय चक्रवाकान् ॥

3.14.4 अनुवाकः4  
अग्नये कुटरूनालभते, वनस्पतया उलूकान् , अग्नीषोमाभ्यां चाषान् , अश्विभ्यां मयूरान् , मित्रावरुणाभ्यां कपोतान् ॥

3.14.5 अनुवाकः5  
सोमाय लबानालभते, त्वष्ट्रे कौलीकान् गोषादी , र्देवानां पत्नीभ्यः पुलीका , अग्नये गृहपतये पारुष्णान् ॥

3.14.6 अनुवाकः6  
अह्ने पारावतानालभते, रात्र्यै सीचापू , रह्नः संधिभ्यां जतूः, संवत्सराय महतः सुपर्णान् , मासेभ्यो दात्यौहान् ॥

3.14.7 अनुवाकः7  
भूम्या आखूनालभते , अन्तरिक्षाय पाङ्क्त्रान् , दिवे कशान् , दिग्भ्यो नकुलान् , बभ्रुकानवान्तरदिशाभ्यः ॥

3.14.8 अनुवाकः8  
प्रजापतये पुरुषान् हस्तिना आलभते, वाचे प्लुषीन् , चक्षुषे मशकान् , श्रोत्राय भृङ्गाः ॥

3.14.9 अनुवाकः9  
वसुभ्यो ऋष्यानालभते, रुद्रेभ्यो रुरून् , आदित्येभ्यो न्यङ्कून् , विश्वेभ्यो देवेभ्यः पृषतान् , साध्येभ्यः कुलङ्गान् ॥

3.14.10 अनुवाकः10  
ईशानाय परस्वता आलभते, मित्राय गौरान् , वरुणाय महिषान् , बृहस्पतये गवयान् , त्वष्ट्रा उष्ट्रान् ॥

3.14.11 अनुवाकः11  
प्रजापतये च वायवे च गोमृगो , वरुणायारण्यो मेषो, यमाय कृष्णो , मनुराजाय मर्कटः, शार्दूलाय रोहित् , वृषभाय गवयी, क्षिप्रश्येनाय वर्तिका, नीलङ्गवे कृमिः, समुद्राय शिशुमारो , हिमवते हस्ती ॥

3.14.12 अनुवाकः12  
मयुः प्राजापत्य , उलो हलिक्ष्णो वृषदंशस्ते धात्रे, दिशां कङ्को , धुङ्क्षाग्नेयी, कलविङ्कः पुष्करसादो लोहिताहिस्ते त्वाष्ट्रा , वाचे क्रौञ्चः ॥

3.14.13 अनुवाकः13  
सोमाय कुलङ्ग , आरण्योऽजो नकुलः शका ते पौष्णाः, क्रोष्टा मायो , रिन्द्रस्य गौरमृगः, पिद्वो न्यङ्कुः ककुटस्तेऽनुमत्यै, प्रतिश्रुत्कायै चक्रवाकः ॥

3.14.14 अनुवाकः14  
सौरी बलाका, शार्गः सृजयः शयाण्डकस्ते मैत्राः, श्वाविद् भौमी, सरस्वत्यै शारिः पुरुषवाक् , शार्दूलो वृकः पृदाकुस्ते मन्यवे, सरस्वते शुकः पुरुषवाक् ॥

3.14.15 अनुवाकः15  
सुपर्णः पार्जन्य , आतिर्वाहसो दर्विदा ते वायवे, कृकवाकुः सावित्रो , हंसो वातस्य, प्लवो मद्गुर्मत्स्यस्ते नदीपतये, द्यावापृथिवीयः कूर्मः ॥

3.14.16 अनुवाकः16  
पुरुषमृगश्चन्द्रमसो , गोधा कालका दार्वाघाटस्ते वनस्पतीनां , बृहस्पतये वाचस्पतये पैङ्गराजो , अलज आन्तरिक्षो , नाक्रो मकरः पुलीकयस्तेऽकूपारस्य, ह्रियै शल्यकः ॥


3.14.17 अनुवाकः17  
एण्यह्नो , मण्डूको मूषिका तित्तिरस्ते सर्पाणां , लोपाश आश्विनः, कृष्णो रात्र्या , ऋक्षो जतूः शुशुलूका त इतरजनानां , जहका वैष्णवी ॥

3.14.18 अनुवाकः18  
अन्यवापोऽर्धमासानां, ऋश्यो मयूरः सुपर्णस्ते गन्धर्वाणां, अपाम् उद्रः, कश्यपो मासां , रोहित् कुण्डृणाची गोलत्तिका ता अप्सरसां , मृत्यवेऽसितः ॥

3.14.19 अनुवाकः19  
वर्षाहूर् ऋतूनां, आखुः कशो मान्थालवस्ते पितॄणां , वसुभ्यः कपिञ्जलो , बलायाजगरः, कपोता उलूकः शशस्ते निर्ऋत्यै, 
रात्र्यै कृष्णः ॥

3.14.20 अनुवाकः20  
चित्र आदित्यानां, उष्ट्रो घृणावान् वार्ध्रानसस्ते मत्या , आरणाय सृमरो , रुरू रौद्रः, कुवयः कुटरुर् दात्यौहस्ते वाजिनां , कामाय पिकः ॥

3.14.21 अनुवाकः21  
खड्गो वैश्वदेव, स्तरक्षुः श्वा कृष्णः कर्णो गर्दभस्ते रक्षसां, इन्द्राय सूकरः, सिंहो मारुतः, कृकलासः पिप्पका शकुनिस्ते शरव्यायै, विश्वेभ्यो देवेभ्यः पृषतः ॥
इति तृतीयकाण्डे चतुर्दशः प्रपाठकः ॥

प्रपाठकः15  
3.15.1 अनुवाकः1  
शादं दद्भि , रवकान् दन्तमूलै , र्मृदं बर्स्वै, स्तेगान् दंष्ट्राभ्यां, अवक्रन्देन तालु, वाजं हनुभ्यां , सरस्वत्या अग्रजिह्वम् , जिह्वाया उत्सादं, अप आस्येन, वृषणा आण्डाभ्यां, आदित्याञ् श्मश्रुभिः, पन्थां भ्रूभ्याम् , द्यावापृथिवी वर्तोभ्यां , विद्युतं कनीनिकाभ्याम् , कर्णाभ्यां श्रोत्रे, श्रोत्राभ्यां कर्णा , अवार्याणि पक्ष्माणि पार्या इक्षवः, पार्याणि पक्ष्माण्यवार्या इक्षवः ॥


3.15.2 अनुवाकः2  
वातं प्राणेन , अपानेन नासिकाम् , उपयाममधरेणौष्ठेन, सदुत्तरेण, शुक्लाय स्वाहा, कृष्णाय स्वाहा, स्तनयित्नुं निर्बाधेन, मूर्धानं निवेष्येण , अशनिं मस्तिष्केण, विद्युतं कनीनिकाभ्यां , प्रकाशेनान्तरं, अनुकाशेन बाह्यम् , तेदनीमधरकण्ठेन ,
आपः शुष्ककण्ठेन, चित्तं मन्याभि , रदितिं शीर्ष्णा, निर्ऋतिं निर्जल्येन(निर्जल्पेन) शीर्ष्णा, प्राणान्त्संक्रोशै , रेष्माणं स्तूपेन ॥

3.15.3 अनुवाकः3  
मशकान् केशै , रिन्द्रं स्वपसा, वहेन बृहस्पतिं, शकुनिसादेन कूर्माञ् , शफैराक्रमणं,  स्थूराभ्यां बलं, कुष्टाभ्यां जवं, जङ्घाभिरध्वानं, बाहुभ्यां जाम्बिलेनारण्यम् अग्निमतीरुग्भ्यां , रुद्रं रोराभ्यां , पूषणं दोर्भ्याम्, अश्विना अंसाभ्यां ॥

3.15.4 अनुवाकः4  
अग्नेः पक्षति , र्वायोर् निपक्षतिः, सोमस्य तृतीया , अपां चतुर्थी , अदित्याः पञ्चमी , अग्नीषोमयोः षष्ठी, मरुतां सप्तमी, बृहस्पतेरष्टमी, पूष्णो नवमी, त्वष्टुर्दशमी , इन्द्रस्यैकादशी, वरुणस्य द्वादशी, यमस्य त्रयोदशी ॥

3.15.5 अनुवाकः5  
इन्द्राग्न्योः पक्षतिः, सरस्वत्या निपक्षति , रिन्द्रस्य तृतीया, बृहस्पतेश्चतुर्थी, निर्ऋत्याः पञ्चमी , इन्द्राण्याः षष्ठी, सर्पाणां सप्तमी, विष्णोरष्टमी , अर्यम्णो नवमी, धातुर्दशमी , इन्द्रस्यैकादशी, वरुणस्य द्वादशी, यम्यास्त्रयोदशी, द्यावापृथिव्योर्दक्षिणं पार्श्वम् , विश्वेषां देवानां उत्तरं ॥

3.15.6 अनुवाकः6  
मरुतां स्कन्धा , विश्वेषां देवानां प्रथमा कीकसा, रुद्राणां द्वितीया , आदित्यानां तृतीया, वायोः पुच्छम् , अग्नीषोमयोर् भासदौ, क्रुञ्चौ श्रोणिभ्यां , मित्रावरुणा ऊरुभ्यां , इन्द्रावरुणा अल्गाभ्यां, आक्रमणं कुष्ठाभ्या, मत्सराभिः कपिञ्जलान् ॥

3.15.7 अनुवाकः7  
इन्द्रस्य क्रोडो , अदित्याः पाजस्यम् , दिशां जत्रवो , अदित्या भसत् , जीमूतान् हृदयौपशाभ्यां, अन्तरिक्षं पुलीतता, नभ उदर्येण, वल्मीकान् क्लोम्ना, ग्लौभिर् गुल्मान् , चक्रवाकौ मतस्नाभ्यां , दिवं वृक्काभ्यां , हिराभिः स्रवन्ती , र्गिरीन् प्लाशिभ्यां, उपलान् प्लीह्ना, ह्रदान् कुक्षिभ्यां , समुद्रमुदरेण, वैश्वानरं भस्मना ॥

3.15.8 अनुवाकः8  
विधृतिं नाभ्या, घृतं रसेन , अपो यूष्णा, मरीचीर्विप्रुषा, नीहारम् ऊष्मणा, शीनं वसया, ह्रादुनीर् दूषीकाभिः, प्रुष्वा अश्रुभि , रस्ना रक्षांसि, चित्राण्यङ्गै , र्नक्षत्राणि रूपैः, पृथिवीं त्वचा, जुम्बकाय स्वाहा ॥

3.15.9 अनुवाकः9  
पूषणं वनिष्ठुनान्धाहीन्त्स्थूरगुदया, सर्पान् गुदाभि , र्विह्रुत आन्त्रै , रप आस्येन, वृषणा आण्डाभ्यां , शेषो वाजिनेन, प्रजां रेतसा, चाषान् पित्तेन, प्रदरान्पायुना, कूष्माञ् शकपिण्डैः ॥

3.15.10 अनुवाकः10  
अग्नये गायत्राय त्रिवृते राथन्तराय वासन्तिकाय पुरोडाशमष्टाकपालं निर्वपति , इन्द्राय त्रैष्टुभाय पञ्चदशाय बार्हताय ग्रैष्माय पुरोडाशमेकादशकपालं , विश्वेभ्यो देवेभ्यो जागतेभ्यः सप्तदशेभ्यो वैरूपेभ्यो वार्षिकेभ्यः पुरोडाशं द्वादशकपालं ,
मित्रावरुणाभ्यां आनुष्टुभाभ्यां एकविंशाभ्यां वैराजाभ्यां शारदाभ्यां पयस्यां , बृहस्पतये पाङ्क्ताय त्रिणवाय शाक्वराय हैमन्तिकाय चरुम् , सवित्र आतिछन्दसाय त्रयस्त्रिंशाय रैवताय शैशिराय पुरोडाशं द्वादशकपालं, अनुमत्यै चरुम् , वैश्वानरं द्वादशकपालं, अदित्यै विष्णुपत्न्यै चरुम् , कायमेककपालं ॥

3.15.11 अनुवाकः11  
अग्नयेंऽहोमुचे पुरोडाशमष्टाकपालं निर्वपति , इन्द्रायांहोमुचे पुरोडाशमेकादशकपालं , मित्रावरुणाभ्यां आगोमुग्भ्यां पयस्यां , वायुसवितृभ्यां आगोमुग्भ्यां पयो , अश्विभ्यां आगोमुग्भ्यां धाना , मरुद्भ्य एनोमुग्भ्यः पुरोडाशँ सप्तकपालं , विश्वेभ्यो देवेभ्य एनोमुग्भ्यः पुरोडाशं द्वादशकपालं, अनुमत्यै चरुं वैश्वानरं द्वादशकपालं , द्यावापृथिवीभ्यां अंहोमुग्भ्यां पुरोडाशं द्विकपालं ॥
इति तृतीयकाण्डे पञ्चदशः प्रपाठकः ॥

3.16
प्रपाठकः16  
3.16.1 अनुवाकः1  
मा नो मित्रो वरुणो अर्यमायुरिन्द्र ऋभुक्षा मरुतः परिक्शन् ।
यद्वाजिनो देवजातस्य सप्तेः प्रवक्ष्यामो विदथे वीर्याणि ॥
यन् निर्णिजा रेक्णसा प्रावृतस्य रातिं गृभीतां मुखतो नयन्ति ।
सुप्राङ् अजो मेम्यद्विश्वरूपा इन्द्रापूष्णोः प्रियमप्येतु पाथः ॥
एष छागः पुरो अश्वेन वाजिना पूष्णो भागो नीयते विश्वदेव्यः ।
अभिप्रियं यत् पुरोडाशमर्वता त्वष्टेदेनं सौश्रवसाय जिन्वति ॥
यद्धविष्यम् ऋतुशो देवयानं त्रिर्मानुषाः पर्यश्वं नयन्ति ।
अत्रा पूष्णः प्रथमो भाग एति यज्ञं देवेभ्यः प्रतिवेदयन्नजः ॥
उप प्रागात् सुमन्मेऽधायि मन्म देवानामाशा उप वीतपृष्ठः ।
अन्वेनं विप्रा ऋषयो मदन्ति देवानां पुष्टे चकृमा सुबन्धुम् ॥
होताध्वर्युरावया अग्निमिन्धो ग्रावग्राभ उत शंस्ता सुविप्रः ।
तेन यज्ञेन स्वरंकृतेन स्विष्टेन वक्षणा आपृणध्वं ॥
यूपव्रस्का उत ये यूपवाहाश्चषालं ये अश्वयूपाय तक्षति ।
ये चार्वते पचनं संभरन्त्य् उतो तेषामभिगूर्तिर्न इन्वतु ॥
यद्वाजिनो दाम संदानमर्वतो या शीर्षण्या रशना रज्जुरस्य ।
यद्वा घास्य प्रभृतमास्ये तृणं सर्वा ता ते अपि देवेष्वस्तु ॥
यदूवध्यम् उदरस्यापवाति य आमस्य क्रविषो गन्धो अस्ति ।
सुकृता तच् शमितारः कृण्वन्तूत मेधं शृतपाकं पचन्तु ॥
यदश्वस्य क्रविषो मक्षिकाश यद्वा स्वरौ स्वधितौ रिप्रमस्ति ।
यद्धस्तयोः शमितुर् यन् नखेषु सर्वा ता ते अपि देवेष्वस्तु ॥
यत्ते गात्रादग्निना पच्यमानादभि शूलं निहतस्यावधावति ।
मा तद् भूम्यामाश्रिषन्मा तृणेषु देवेभ्यस्तदुशद्भ्यो रातमस्तु ॥
ये वाजिनं परिपश्यन्ति पक्वं य ईमाहुः सुरभिर् निर्हरेति ।
ये चार्वतो मांसभिक्षामुपासते उतो तेषामभिगूर्तिर्न इन्वतु ॥
यन्नीक्षणं मांस्पचन्या उखाया या पात्राणि यूष्ण आसेचनानि ।
ऊष्मण्यापिधाना चरूणामङ्काः सूनाः परिभूषन्त्यश्वम् ॥
यदश्वाय वास उपस्तृणन्त्यधिवासं या हिरण्यानि अस्मै ।
संदानं अर्वन्तं पड्वीशं प्रिया देवेष्वायामयन्ति ॥
निक्रमणं निषदनं विवर्तनं यच्च पड्वीशमर्वतः ।
यच्च पपौ यच्च घासिं जघास सर्वा ता ते अपि देवेष्वस्तु ॥
मा त्वाग्निर् धनयीद्  धूमगन्धिर् मोखा भ्राजन्त्यभिविक्त जघ्रिः ।
इष्टं वीतमभिगूर्तं वषट्कृतं तं देवासः प्रतिगृभ्णन्त्यश्वम् ॥

3.16.2 अनुवाकः2  
समिद्धो अञ्जन् कृदरं मतीनां घृतमग्ने मधुमत् पिन्वमानः ।
वाजी वहन् वाजिनं जातवेदो देवानां वक्षि प्रियमा सधस्थम् ॥
तनूनपात् सं पथो देवयानान् प्रजानन् वाज्यप्येतु देवान् ।
अनु त्वा सप्ते प्रदिशः सचन्तां स्वधां देवैर्यजमानाय धेहि ॥
ईड्यश्चासि वन्द्यश्चासि वाजिन्न् आशुश्चासि मेध्यश्चासि सप्ते ।
अग्निष्ट्वा देवैर्वसुभिः सजोषाः प्रीतं वह्निं वहतु जातवेदाः ॥
स्तीर्णं बर्हिः सुष्टरीमा जुषाणोरु पृथु प्रथमानं पृथिव्याम् ।
देवेभिरक्तं अदितिः सजोषाः स्योनं कृण्वाना सुविते दधातु ॥
एता उ वः सुभगा विश्ववारा वि पक्षोभिः श्रयमाणा उदातैः ।
ऋष्वाः सतीः कवषः शुम्भमाना द्वारो देवीः सुप्रायणा भवन्तु ॥
अन्तरा मित्रावरुणा चरन्ती मुखं यज्ञानामभि संविदाने ।
उषासा वां सुहिरण्ये सुशिल्पे ऋतस्य योना इह सादयामि ॥
प्रथमा वां सरथिना सुवर्णा देवौ पश्यन्तौ भुवनानि विश्वा ।
अपिप्रयं चोदना वां मिमाना होतारा ज्योतिः प्रदिशा दिशन्ता ॥
आदित्यैर् नो भारती वष्टु यज्ञं सरस्वती सह रुद्रैर्न आवीत् ।
इडोपहूता वसुभिः सजोषाः स्योनं कृण्वाना सुविते दधातु ॥
त्वष्टा वीरं देवकामं जजान त्वष्टुरर्वा जायत आशुरश्वः ॥
त्वष्टेमा विश्वा भुवना जजान बहोः कर्तारं इह यक्षि होतः ॥
अश्वो घृतेन त्मन्या समक्ता उप देवं ऋतुशः पाथ एतु ।
वनस्पतिर् देवलोकं प्रजानन्नग्निना हव्या स्वदितानि वक्षत् ॥
प्रजापतेस्तपसा वावृधानः सद्यो जातो दधिषे यज्ञं अग्ने ।
स्वाहाकृतेन हविषा पुरोगा याहि साध्या हविरदन्तु देवाः ॥

3.16.3 अनुवाकः3  
युञ्जन्ति ब्रध्नं अरुषं चरन्तं परि तस्थुषः ।
रोचन्ते रोचना दिवि ॥
युञ्जन्त्यस्य काम्या हरी विपक्षसा रथे ।
शोणा धृष्णू नृवाहसा ॥
केतुं कृण्वन्नकेतवे पेशो मर्या अपेशसे ।
सं उषद्भिरजायथाः ॥
जीमूतस्येव भवति प्रतीकं यद्वर्मी याति समदाम् उपस्थे ।
अनाविद्धया तन्वा जय त्वं स त्वा वर्मणो महिमा पिपर्तु ॥
धन्वना गा धन्वनाजिं जयेम धन्वना तीव्राः समदो जयेम ।
धनुः शत्रोरपकामं कृणोतु धन्वना सर्वाः पृतना जयेम ॥
वक्ष्यन्तीवेदागनीगन्ति कर्णं प्रियं सखायं परिषस्वजाना ।
योषेव शिङ्क्ते वितताधि धन्वञ् ज्या इयं समने पारयन्ती ॥
ते आचरन्ती समनेव योषा मातेव पुत्रं बिभृताम् उपस्थे ।
अप शत्रून् विध्यतः संविदाने आर्त्नी इमे विस्फुरन्ती अमित्रान् ॥
बहूनां पिता बहुरस्य पुत्रः चिश्चा कृणोति समनावगत्य ।
इषुधिः सङ्काः पृतनाश्च सर्वाः पृष्ठे निनद्धो जयति प्रसूतः ॥
रथे तिष्ठन् नयति वाजिनः पुरो यत्रयत्र कामयते सुषारथिः ।
अभीशूनां महिमानं पनायत मनः पश्चादनुयच्छन्ति रश्मयः ॥
तीव्रान् घोषान् कृण्वते वृषपाणयोऽश्वा रथेभिः सह वाजयन्तः ।
अवक्रामन्तः प्रपदैरमित्रान् क्षिणन्ति शत्रून् रनपव्ययन्तः ॥
वनस्पते वीड्वङ्गो हि भूया अस्मत्सखा प्रतरणः सुवीरः ।
गोभिः संनद्धो असि वीडयस्वास्थाता ते जयतु जेत्वानि ॥
दिवस्पृथिव्याः पर्यन्तरिक्षाद्वनस्पतिभ्यः पर्यावृतं सहः ।
अपामोज्मानं परि गोभिरावृतं इन्द्रस्य वज्रं हविषा रथं यज ॥
इन्द्रस्य वज्रो मरुताम् अनीकं मित्रस्य गर्भो वरुणस्य नाभिः ।
सेमां नो हव्यदातिं जुषाणो देव रथ प्रति हव्या गृभाय ॥
स्वादुषंसदः पितरो वयोधाः कृछ्रेश्रितः शक्तीवन्तो गभीराः ।
चित्रसेना इषुबला अमृध्राः सतोवीरा उरवो व्रातसाहाः ॥
ब्राह्मणासः पितरः सोम्यासः शिवे नो द्यावापृथिवी उभे स्ताम् ।
पूषा नः पातु दुरिताद् ऋतावृधो रक्षा माकिर् नो अघशँस ईशत ॥
ऋजीते परिवृङ्ग्धि नोऽश्मा भवतु नस्तनूः ।
सोमो अधिब्रवीतु नोऽदितिः शर्म यच्छतु ॥
सुपर्णं  वस्ते मृगो अस्या दन्तो गोभिः संनद्धा पतति प्रसूता ।
यत्रा नरः सं च वि च द्रवन्ति तत्रास्मभ्यमिषवः शर्म यंसन् ॥
अहिरिव भोगैः पर्येति बाहुं ज्याया हेतिं परिबाधमानः ।
हस्तघ्नो विश्वा वयुनानि विद्वान् पुमान् पुमांसं परिपातु विश्वतः ॥
आजङ्घन्ति सान्वेषां जघनं उपजिघ्नतु ।
अश्वाजनि प्रचेतसोऽश्वान्त्समत्सु नोदय ॥
उपश्वासय पृथिवीं उत द्यां पुरुत्रा ते मनुतां विष्ठितं जगत् ।
सं दुन्दुभे सजूरिन्द्रेण देवैराराद् दवीयो अपसेध शत्रून् ॥
आक्रन्दय बलं ओजो ना आधा निष्टनिहि दुरिता बाधमानः ।
अपप्रोथ दुन्दुभे दुच्छुना इत इन्द्रस्य  मुष्टिरसि वीडयस्व ॥
आमूरज प्रत्यावर्तयेमाः केतुमद् दुन्दुभिर्वावदीति ।
सं अश्वपर्णाश्चरन्तु नो नरोऽस्माकमिन्द्र रथिनो जयन्तु ॥

3.16.4 अनुवाकः4  
समिद्दिशामाशयानः स्वर्विन्मधु रेतो माधवः पात्वस्मान् ।
अग्निर्देवो दुष्टरीतुरदब्ध इदं क्षत्रं रक्षतु पात्वस्मान् ॥
रथन्तरं सामभिः पात्वस्मान् गायत्री छन्दसां विश्वरूपा ।
त्रिवृन् नो विष्ठया स्तोमो अह्ना समुद्रो वात इदमोजः पिपर्तु ॥
उग्रा दिशामभिभूतिर्वयोधाः शुचिः शुक्रे अहन्न् ओजसीने ।
इन्द्राधिपत्यैः पिपृतादतो नो महि क्षत्रं विश्वतो धारयेदं ॥
बृहत् साम क्षत्रभृद् वृद्धवृष्णं त्रिष्टुभौजः शुभितं उग्रवीरं ।
इन्द्रः स्तोमेन पञ्चदशेन मध्यमिदं वातेन सगरेण रक्षतु ॥
प्राची दिशां सहयशा यशस्वती विश्वे देवाः प्रावृषाह्नां स्वर्वती ।
वैरूपे सामन्नधि तच् शकेयं जगत्यैनं विक्ष्वावेशयामि ॥
इदं क्षत्रं दुष्टरं अस्त्व् ओजोऽनाधृष्टँ सहस्यं सहस्वत् ।
विश्वे देवाः सप्तदशेन वर्च इदं क्षत्रं सलिलवातमुग्रम् ॥
धर्त्री दिशां क्षत्रमिदं दाधारोपस्थाशानां मित्रवदस्त्वोजः ।
मित्रावरुणा शरदाह्ना चिकित्तमस्मे राष्ट्राय महि शर्म यच्छतम् ॥
वैराजे सामन्नधि मे मनीषानुष्टुभा संभृतं वीर्यं सहः ।
इदं क्षत्रं मित्रवदार्द्रदानु मित्रावरुणा रक्षतमाधिपत्यैः ॥
सम्राड् दिशां सहसाम्नी सहस्वत्य् ऋतुर् हेमन्तो विष्ठया नः पिपर्तु ।
अवस्युवाता बृहती न शक्वरी दिशां तेव्यवतु नो घृताची ॥
स्वर्वती सुदुघा नः पयस्वतीमं यज्ञमवतु या घृताची ।
त्वं गोपाः पुरएतोत पश्चाद् बृहस्पते याम्यां युङ्ग्धि वाचं ॥
ऊर्ध्वा दिशां रन्तीराशौषधीनां संवत्सरेण सविता नो अह्ना ।
रेवत् सामातिछन्दा उ छन्दोऽजातशत्रुः स्योना नो अस्तु ॥
स्तोमस्त्रयस्त्रिंशे भुवनस्य पत्नी विवस्वद्वाते अभि नो गृणीहि ।
घृतवती सवितुराधिपत्ये पयस्वती रातिराशा नो अस्तु ॥
अन्व् अद्य नो अनुमतिर् यज्ञं देवेषु मन्यताम् ।
अग्निश्च हव्यवाहनो भवतं दाशुषे मयः ॥
अन्व् इदमुमते त्वं मन्यासै शं च नस्कृधि ।
क्रत्वे दक्षाय नो हिनु प्र ना आयूंषि तारिषत् ॥
वैश्वानरो न ऊत्या प्रयातु परावतः ।
अग्निरुक्थेन वाहसा ॥
पृष्टो दिवि ॥
ध्रुवा दिशां विष्णुपत्नि अघोरास्येशाना सहसो या मनोता ।
बृहस्पतिर् मातरिश्वोत वायुः संध्वाना वाता अभि नो गृणन्तु ॥
विष्टंभो दिवो धरुणा पृथिव्या अस्येशाना जगतो विष्णुपत्नी ।
व्यचस्वतीषयन्ती सुभूतिः शिवा नो अस्त्वदितेरुपस्थे ॥
कया नः ॥
को अद्य युङ्क्ते धुरि गा ऋतस्य शिमीवतो भामिनो दुर्हृणायून् ।
आसन्निषून् हृत्स्वसो मयोभून् य एषां भृत्याम् ऋणधत् स जीवात् ॥

3.16.5 अनुवाकः5  
अग्नेर्मन्वे प्रथमस्यामृतानां यं पाञ्चजन्यं बहवः समिन्धते ।
विश्वस्यां विशि प्रविविशिवांसं ईमहे स नो मुञ्चत्वंहसः ॥
यस्येदं प्राणन् निमिषद्यदेजति यस्य जातं जनमानं च केवलं ।
स्तौम्यग्निं नाथितो जोहवीमि स नो मुञ्चत्वंहसः ॥
इन्द्रस्य मन्वे प्रथमस्य प्रचेतसो वृत्रघ्नः स्तोमा उप मामुपागुः ।
यो दाशुषः सुकृतो हवं उप गन्ता स नो मुञ्चत्वंहसः ॥
यः संग्रामं नयति सं वशी युधे यः पुष्टानि संसृजति त्रयाणि ।
स्तौमीन्द्रं नाथितो जोहवीमि स नो मुञ्चत्वंहसः ॥
मन्वे वां मित्रावरुणा तस्य वित्तं सत्यौजसा दुर्हृणा यं नुदेथे ।
या राजाना सरथं यात उग्रा ता नो मुञ्चतमागसः ॥
यो वां रथ ऋजुरश्मिः सत्यधर्मा मिथुचरन्तम् उपयाति दूषयन् ।
स्तौमि मित्रावरुणौ नाथितो जोहवीमि ता नो मुञ्चतमागसः ॥
वायोः सवितुर्विदथानि मन्महे या आत्मन्वद् बिभृतो यौ च रक्षतः ।
यौ विश्वस्य परिभू बभूवथुस्ता नो मुञ्चतमागसः ॥
उप श्रेष्ठा न आशिरो देवयोर् धर्मा अस्थिरन् ।
स्तौमि वायुं सवितारं नाथितो जोहवीमि ता नो मुञ्चतमागसः ॥
रथीतमौ रथीनामह्व ऊतये शुभं गमिष्ठौ सुयमेभिरश्वैः ।
ययोर् वां देवौ देवेष्वनिषितं ओजस्ता नो मुञ्चतमागसः ॥
यदयातं वहतुं सूर्यायास्त्रिचक्रेण संसदमिछमानौ ।
स्तौमि देवा अश्विनौ नाथितो जोहवीमि ता नो मुञ्चतमागसः ॥
मरुतां मन्वे अधि नो ब्रुवन्तु प्रेमां वाचं विश्वामवन्तु विश्वे ।
आशून् हुवे सुयमान् ऊतये ते नो मुञ्चन्त्वेनसः ॥
तिग्ममायुधं वीडितं सहस्वद्दिव्यं शर्धः पृतनासु जिष्णु ।
स्तौमि देवान्मरुतो नाथितो जोहवीमि ते नो मुञ्चन्त्वेनसः ॥
देवानां मन्वे अधि नो ब्रुवन्तु प्रेमां वाचं विश्वामवन्तु विश्वे ।
आशून् हुवे सुयमान् ऊतये ते नो मुञ्चन्त्वेनसः ॥
यदिदं माभिशोचति पौरुषेयेण दैव्येन ।
स्तौमि विश्वान् देवान् नाथितो जोहवीमि ते नो मुञ्चन्त्वेनसः ॥
अन्व् अद्य नो अनुमति, रन्विदनुमते त्वं , वैश्वानरो न ऊत्या ॥
त्वमग्ने शोचिषा शोशुचाना आ रोदसी अपृणा जायमानः ।
त्वं देवं अभिशस्तेरमुञ्चो वैश्वानर जातवेदो महित्वा ॥
उर्वी रोदसी वरिवस्कृणोतं क्षेत्रस्य पत्नी अधि नो ब्रुवाथः ।
स्तौमि द्यावापृथिवी नाथितो जोहवीमि ते नो मुञ्चतमंहसः ॥
ये अप्रथेताम् अमितेभिरोजोभिर् ये प्रतिष्ठे अभवतां वसूनां ।
स्तौमि द्यावापृथिवी नाथितो जोहवीमि ते नो मुञ्चतमंहसः ॥
यच् चिद्धि ते पुरुषत्रा यविष्ठाचित्तिभिश्चकृमा कच्चिदागः ।
कृधी ष्वस्मं अदितेरनागान् एनांसि शिश्रथो विष्वगग्ने ॥
यथा ह त्यद्वसवो गौर्यं चित् पदि षिताम् अमुञ्चता यजत्राः ।
एवो ष्वस्मन् मुञ्चता व्यंहः प्रतार्यग्ने प्रतरं ना आयुः ॥
इत्युपरिकाण्डे षोडशः प्रपाठकः।।
इत्युपरिकाण्डं समाप्तम्।।



4.1.1 अनुवाकः1  
वनस्पतीन् वा उग्रो देव उदौषत् , तं शम्या अध्यशमयन् , तच् शम्याः शमीत्वं , यच् शमीशाखया वत्सानपाकरोति शान्त्यै, पर्णवती कार्या, पशूनां वा एतद् रूपं , पशुमान् भवति, यदपर्णा स्याद् दण्डस्य तद् रूपं,  वज्रो दण्डो,  वज्रेण पशूनभिप्रवर्तयेत् , तृतीयस्यां वै दिवि सोम आसीत् , तं गायत्री श्येनो भूत्वाहरत् , तस्य पर्णमछिद्यत, ततः पर्णोऽजायत, तत् पर्णस्य पर्णत्वं , तस्मात्सर्वेऽन्ये वनस्पतयः पर्णिनो , अथैष पर्ण उच्यते , यत् पर्णशाखया वत्सानपाकरोति तं एव सोममवरुन्द्धे, देवा वै ब्रह्म समवदन्त , तत् पर्ण उपाशृणोत् , सुश्रवा वै नामैष, न बधिरो भवति य एवं वेद, ब्रह्म वै पर्णो , यत् पर्णशाखया प्रार्पयति ब्रह्मणैवैनाः प्रार्पयति , इषे त्वेति , इषं ऊर्जं यज्ञे च यज्ञपतौ चाधात् , वायवः स्थेति , वायुर्वा अन्तरिक्षस्याध्यक्षो , अन्तरिक्षदेवत्याः पशवो , वायुरेवैनानन्तरिक्षाय परिददाति , प्र वा एनान् एतदाकरोति यद्वायवः स्थेत्याह , आरण्यस्येव हि वायु , र्देवो वः सविता प्रार्पयत्व् इति, सवितॄप्रसूत एवैनाः प्रार्पयति, श्रेष्ठतमाय कर्मणा इति, यज्ञो वै श्रेष्ठतमो , यज्ञायैवैनाः प्रार्पयति , आप्यायध्वं अघ्न्या देवेभ्या इति, वत्सेभ्यश्च वा एता मनुष्येभ्यश्च पुराप्यायन्ते , अथैतर्हि देवेभ्य एवैना आप्याययति , मा वः स्तेन ईशत माघशँसा इति , आशिषं एवाशास्ते, ध्रुवा अस्मिन् गोपतौ स्यात बह्वीरिति, प्रैव जनयति ॥
शुद्धा अपः सुप्रपाणे पिबन्तीः ॥ 
इति पुनात्य् एवैनाः ॥
रुद्रस्य हेतिः परि वो वृणक्तु ॥ 
इति रुद्रादेवैनास्त्रायन्ते ॥ पूषा वः परस्पा अदितिः प्रेत्वरीया इन्द्रो वोऽध्यक्षोऽनष्टाः पुनरेत ॥ इति त्रयो वा इमे लोका , एभ्य एवैना लोकेभ्यः पुनरावर्तयति, यजमानस्य पशून् पाही, ति यजमानस्यैव पशूनां गोपीथायाहिंसायै ॥ प्रतीचीं शाखामुपगूहति तस्माद् ग्राम्याः पशवः सायमरण्याद् ग्रामं आयन्ति, प्रत्यञ्च एनं पशवो भवन्ति य एवं वेद ॥

4.1.2 अनुवाकः2  
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददा इति, सवितॄप्रसूत एवैनां देवताभिरादत्ते, प्रजापतिर्वा ओषधीः परुश्शो वेद, प्राजापत्योऽश्वो ,
यदश्वपरश्वा बर्हिर् दाति , ओषधीनामहिंसायै , गोषदसी, ति रयिं यजमाने दधाति, प्रत्युष्टँ रक्षा,  इति रक्षसामपहत्यै, प्रेयमगाद्धिषणा बर्हिर् अच्छेति, विद्या वै धिषणा विद्ययैवैनदच्छैति, मनुना कृता स्वधया वितष्टेति, मनुना ह्येषा कृता स्वधया वितष्टा तयावहन्ते  कवयः पुरस्तादिति, ब्राह्मणाः कवया , ऋषयः कवयः ॥
देवेभ्यो जुष्टं इह बर्हिरासदे ॥ 
इति देवेभ्य एवैनं जुष्टं करोति, देवानां परिषूतमसीति, यद्वा इदं किंच तद्देवानां परिषूतं , यथा श्रेयसे प्रोच्य कर्म करोत्येवं वा एतद्देवेभ्यः प्रोच्य बर्हिर् दाति, 
यावत् परिदिशति तत्सर्वं दाति, यत्तत्सर्वं न दाति यज्ञस्य तदतिरेचयति, यद्वै यज्ञस्यातिरिच्यते भ्रातृव्यं तेन वर्धयति , एकं स्तंबं परिदिशति, तं सर्वं दाति
यज्ञस्यानतिरेचाय, विष्णोः स्तुप इति, विष्णोर्वै स्तुपोऽछिद्यत, स पृथिवीं प्राविशत् , यत् प्रथमं नोत्सृजेदार्तिम् आर्छेत् , देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां बर्हिर् देवसदनं दामीति , सवितॄप्रसूत एवैनद्देवताभिर् दाति ॥ माधो मोपरि परुस्त ऋध्यासं ॥ इति ओषधीनामहिंसायै ॥
आछेत्ता ते मार्षम् ॥ इति यावद्यावदेवमविद्वानध्वर्युर् बर्हिर् दाति तावदस्यात्मनो मीयते, नास्यात्मनो मीयते य एवं वेद , अतस्त्वं बर्हिः शतवल्शँ विरोहेति , ओषधीष्वेव भूमानं दधाति, सहस्रवलिशा वि वयं रुहेमेति , आशिषं एवाशास्ते , अदित्या रास्नासीति , इयं वा अदिति , रस्या एवैनद् रास्नां करोति , इन्द्राण्याः संनहनमिति , इन्द्राणी वा अग्रे देवतानां समनह्यता ऋद्धिकामा, सार्ध्नोत् , ऋद्ध्यै , ऋध्नोति य एवं वेद, बर्हिः संनह्यति, प्रजा वै बर्हिः , प्रजानां संतत्यै प्रजानामपरावापाय , तस्मात् स्नाव्ना प्रजाः संतताः, पूषा ते ग्रन्थिं ग्रथ्नात्व् इति, पुष्टिर्वै पूषा, पुष्टिं यजमाने दधाति, स ते मा स्था, दिति यजमानस्याहिंसायै ॥
आपस्त्वामश्विनौ त्वाम् ऋषयः सप्त मामृजुः ।
बर्हिः सूर्यस्य रश्मिभिरुषसां केतुमारभे ॥ 
इति अश्विनौ वै देवानां भिषजौ, ता एनद् भिषज्यते , इन्द्रस्य त्वा बाहुभ्यां उद्यछा इति , इन्द्रस्यैवैनद् बाहुभ्यां उद्यच्छते बृहस्पतेर्मूर्ध्नाहरामीति, ब्रह्म वै बृहस्पति , र्ब्रह्मणैवैनद्धरति , उर्वन्तरिक्ष, मिति समिष्ट्या एव , अदित्यास्त्वा पृष्ठे सादयामीति , इयं वा अदितिरस्यां एवैनदसीषदत् ॥ बर्हिरसि देवंगमम् ॥ इत्यासन्नमभिमन्त्रयते, बहु वा एतस्य पूर्वेद्युराह्रियमाणस्येह चेह च स्कन्दति , अस्कन्नं एनद्देवताभ्यः संप्रादात् , यजमानस्याहिंसायै ॥

4.1.3 अनुवाकः3  
पूर्वेद्युरिध्मा बर्हिः कुर्वन्ति, यज्ञमेवारभ्योपवसति, प्रजापतिः प्रजा असृजत, तस्योखे अस्रंसेताम् , स एताभ्यां उखाभ्यां प्रत्यधत्त, यदेते उखे भवतः, प्रजापतेरेवोखे प्रतिदधाति, शुन्धध्वं दैव्याय कर्मणा,  इति देवेभ्य एवैनानि शुन्धति, वसूनां पवित्रं असीति, वसूनां वा एतद् भागधेयम् , तेभ्य एवैनत् करोति, पवित्रं अपिदधाति , ओषधीनां च पशूनां च पयः संसृजति, वाचं यच्छति यज्ञस्य धृत्यै, धारयन्न् आस्ते , धारयन्त इव हि दुहन्ति, द्यौरसि पृथिव्यसीति , आभ्यामेवैनां प्रवृणक्ति, मातरिश्वनो घर्म इति , अन्तरिक्षं वै मातरिश्वनो घर्मो , अन्तरिक्षस्य धृत्यै, कामधुक्षः, सा विश्वायुः, सा विश्वभूः, सा विश्वकर्मेति , असौ वाव विश्वायु, रन्तरिक्षं विश्वभू, रियं  विश्वकर्मा , इमान् वा एतल्लोकान् यथापूर्वं प्रदापयते , इमांल्लोकान् यथापूर्वं प्रत्तान् दुहे य एवं वेद, तिस्रो यजुषाभिमन्त्रयते, त्रयो वा इमे लोका, एषु वा एतल्  लोकेषु रसं दधाति, तस्मादिमांल्लोकान् प्रजा उपजीवन्ति, हुतः स्तोको हुतो द्रप्स,  इत्यभिमन्त्रयते अस्कन्दाय ॥ इन्द्राय देवेभ्यो हविर् बहु दुग्धि ॥ इति त्रिरुद्वदति, त्रिषत्या हि देवा, न दारुपात्रेण दुह्यात् , अग्निमद्वै दारुपात्रम् , यातयामेन हविषा यजेत, तद्ध स्माहुर् दात्रेयाः पुरोडाशमुखं हवि , र्न वा इत इतः पुरोडाशँ हविषो यामोऽस्ति, दोग्धव्यं एवेति, न शूद्रो दुह्यात् , असतो वा एष संभूतो , असन्त्स्यात् , यद्वै पवित्रं अत्येति तद्धवि , रग्निहोत्रमेव शूद्रो न दुह्यात् , तद्धि नोत्पुनन्ति ॥
संपृच्यध्वं ऋतावरीर् ऊर्मिणा मधुमत्तमाः ।
पृञ्चतीः पयसा पयो मन्द्रा धनस्य सातये ॥
इति प्रतिनयति शृतत्वाय, शृतकामा हि देवा , इन्द्राय त्वा भागं सोमेनातनच्मीति, सोमं एवैनत् करोति, तस्य ह त्वै सोमपीथः संततो य एवं विद्वान्त् सान्नाय्यं पिबति ॥ अदस्तमसि विष्णवे त्वा ॥ इति, यज्ञो वै विष्णु , र्यज्ञायैवैनददस्तं करोति, विष्णो हव्यं रक्षस्वेति, यथाहैष ते भागस्तं रक्षस्वेत्ये, वं वा एतद्विष्णुमाहैतत्ते हव्यं,  तद्रक्षस्वेति, न मृत्पात्रेणापिदध्यात् , पितृदेवत्यं हविः स्यात् , दारुपात्रेणापिदध्यात् , अग्निमद्वै दारुपात्रं, अग्निरेव हव्यं रक्षति ,
उदन्वत् कार्यम्, आपो वै रक्षोघ्नी , अपो रक्षांसि न तरन्ति, रक्षसामपहत्यै ॥

4.1.4 अनुवाकः4  
यो वै श्रद्धामनालभ्य यजते नास्य देवमनुष्या इष्टाय श्रद्दधति , अपः प्रणयति , आपो वै श्रद्धा, श्रद्धामेवालभ्य यजते , आपो यज्ञो , यज्ञं तत्वा प्रचरति , आपो देवानां प्रियं धाम, देवानां प्रियं धाम प्रणीय प्रचरति , आपः सत्यं , सत्यं एवालभ्य यजते , आपो रक्षोघ्नी , रक्षसामपहत्यै , आपो वज्रीं , वज्रं भ्रातृव्याय प्रहरति स्तॄत्यै , आपः श्रद्धा, श्रद्धास्य देवाः श्रन्मनुष्या इष्टाय दधते यस्यैवं विदुष एवं विद्वानपः प्राणयति, देवीरापो ऽग्रेगुवा इति, यज्ञमेव प्रणयति, देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददा, इति सवितृप्रसूत एवैनद्देवताभिरादत्ते ,
उर्वन्तरिक्ष, मिति समिष्ट्या एव, प्रत्युष्टँ रक्षा इति रक्षसामपहत्यै, धूरसि ध्वर ध्वरन्तमिति , धुर्यो वै नामैषोऽग्नि , र्यदनालभ्यातीयाद्, यजमानं शुचार्पयेत् , द्वौ वाव पुरुषस्य भ्रातृव्यौ, यं द्वेष्टि यश्चैनं द्वेष्टि,  ता एव शुचार्पयति ॥
4.1.5 अनुवाकः5  
देवानामसि वह्नितमं सस्नितमं पप्रितमं जुष्टतमं देवहूतमं इति देवेभ्य एवैनद्वह्नितमं सस्नितमं पिप्रितमं जुष्टतमं देवहूतमं करोति , अह्रुतमसि हविर्धानं , दृंहस्व, मा ह्वा, रिति दृंहत्य् एवैनत् , विष्णोः क्रमोऽसि , उरु वातायेति, यद्वै किंच वातो नाभिवाति तद्वरुणस्य , अवरुण्यमेवैनत् करोति, मित्रस्य वश्चक्षुषा प्रेक्षा, इति मित्रमेवैनान् कुरुते ॥ ऊर्जं गृह्णीत ॥ इति ऊर्जं यजमाने दधाति ॥ प्रभूत्यै वः ॥ इति प्रैवैनान् भावयति, देवस्य वः सवितुः प्रसवेऽश्विनोर्बाहुभ्यां पूष्णो हस्ताभ्यां , यच्छन्तु पञ्च, गोपीथाय वो नारातये , अग्नये वो जुष्टान् निर्वपामी, ति सवितॄप्रसूत एवैनान् देवताभिर् निर्वपति, यच्छन्तु पञ्चेति, पञ्च वा ऋतवो , ऋतून् वा एतत् प्रीणाति, तेऽस्मै प्रीताः कल्पन्ते, गोपीथाय वो नारातया , इति रक्षसामपहत्यै , अग्नये वो जुष्टान् इति , अग्नय एवैनान् जुष्टान् करोति , अथो यस्यै देवतायै निर्वपति तस्या एनान् जुष्टान् करोति , इदं देवानां इदं उ नः सहे, ति व्यावृत्त्यै, दृंहन्तां दुर्या,  इति हविषो गृहीतादिमे लोका उदवेपन्त, तान् देवा एतेन यजुषादृंहन् , यदेतद्यजुर्वदत्य् एषां लोकानां धृत्यै, निर्वरुणस्य पाशादमुक्षी, ति वरुणपाशादेव निर्मुच्यते , आत्मनोऽहिंसायै, स्वरभिर्व्यक्श, मिति तम इव वा एष प्रपद्यते परीणहं , स्वरेवाभिविपश्यति, ज्योतिर्वैश्वानरमिति , असौ वा आदित्यो ज्योतिर्वैश्वानरम् ॥ उर्वन्तरिक्षमन्वेमि ॥ इति यद्वीहीति ब्रूयाद् व्यायुकोऽध्वर्युः स्यात् ॥ उर्वन्तरिक्षमन्वेमि ॥ इति अव्यायुकोऽध्वर्युर्भवति , अदित्या व उपस्थे सादयामीति , इयं वा अदिति , रस्यां एवैनानसीषदत् ॥ अग्ने हव्यं रक्षस्व ॥ इति पुर उपसादयति , अग्निरेव हव्यं रक्षते ॥

4.1.6 अनुवाकः6  
विष्णोर्मनसा पूते स्थः ॥ इति, यज्ञो वै विष्णु , र्यज्ञायैवैने पुनाति, देवो वः सवितोत्पुनात्व् इति सवितॄप्रसूत एवैना उत्पुनाति , अग्नये वो जुष्टान् ,  इति अग्नय एवैनान् जुष्टान् करोति , अथो यस्यै देवतायै प्रोक्षति तस्या एनान् जुष्टान् करोति, यद्वोऽशुद्ध आलेभे तच् शुन्धध्वं,  इति शुन्धत्य् एवैनानि , अदित्यास्त्वग्असीति , इयं वा अदिति , रस्या एवैनत् त्वचं करोति , अवधूतं रक्षा, इति रक्षसामपहत्यै, प्रतीचीनग्रीवं कृष्णाजिनं उपस्तृणाति, तस्मात् प्रत्यञ्चः पशवो मेधमुपतिष्ठन्ते, पृथुग्रावासि वानस्पत्य,  इति ग्रावाणमेवैनत् करोति , अग्नेर् जिह्वासि वाचो विसर्जनमिति , अग्नेर् ह्येषा जिह्वा वाचो विसर्जनं , यदा हि पशवा ओषधीनामश्नन्त्यथ वाचं विसृजन्ते , आयुषे वा , इति आयुर्यजमाने दधाति , बृहद्ग्रावासि वानस्पत्य , इति ग्रावाणमेवैनत् करोति, देवेभ्यो हव्यं शमीष्वे, ति देवेभ्य एवैनत् करोति ॥ अपहतं रक्षः ॥ इति रक्षसामपहत्यै ॥ हविष्कृदेहि ॥ इति
यो देवानां हविष्कृत् तं ह्वयति, त्रिर् ह्वयति, त्रिषत्या हि देवा , मनोर्वै श्रद्धादेवस्य यजमानस्यासुरघ्नी वाग् यज्ञायुधानि प्रविष्टासीत् , तस्या वदन्त्या यावन्तोऽसुरा उपाशृण्वंस्तावन्तस्तदहर्नाभवन् , एवं विद्वान् ब्राह्मणो भ्रातृव्याणां मध्येऽवसाय यजेत, यावन्त एवास्य भ्रातृव्या यज्ञायुधानां उपशृण्वन्ति तेषां तेज इन्द्रियं वीर्यं वृङ्क्ते, कुटरुरसि मधुजिह्वस्त्वया वयं संघातं संघातं जेष्मेति, संघातंसंघातं वावैतेन यजमानो भ्रातृव्यं जयति , इषं आवदो, र्जमावद, रायस्पोषं आवदेति , आशिषं एवाशास्ते ॥

4.1.7 अनुवाकः7  
वर्षवृद्धमसि , प्रति त्वा वर्षवृद्धं वेत्व् , इति प्रतिष्ठित्यै , अस्ना वै देवाः पशुभ्यो रक्षांसि निरवादयन्त तुषैर् ओषधीभ्यो , यदाह परापूतं रक्षः ,  परापूताराति, रिति एतावतैव यज्ञस्य रक्षांसि निरवदयते ॥ देवो वः सविता विविनक्तु ॥ इति सवितॄप्रसूत एवैनान् विविनक्ति ॥ सुविचा विविच्यध्वं ॥ इति आशिषं एवाशास्ते, सुफलीकृतान् कुर्यात् , मेध्यान् एनान् यज्ञियान् करोति, त्रिः फलीकरोति, त्रिषत्या हि देवा , अदित्यास्त्वगसीति , इयं वा अदिति , रस्या एवैनत् त्वचं करोति , अवधूतं रक्षा, इति रक्षसामपहत्यै, प्रतीचीनग्रीवं कृष्णाजिनं उपस्तृणाति, तस्मात् प्रत्यञ्चः पशवो मेधमुपतिष्ठन्ते , अदित्याः स्कम्भोऽसीति शम्यामुपदधाति , इमे वै सहास्ताम् , ते शम्यामात्रं शम्यामात्रं व्यैताम् , यच् शम्यामुपदधाति  अनयोरेव विधृत्यै, धान्यमसि, धिनुहि देवान् इति , एतस्य वै यजुषो वीर्येण यावदेका देवता कामयते, यावदेका तावदस्या आहुतिः प्रथते, प्रथते प्रजया पशुभिर्य एवं वेद, 
प्राणाय त्वापानाय त्वा व्यानाय त्वे, ति प्राणं अपानं व्यानं तान् यजमाने दधाति, दीर्घामनु प्रसृतिं संस्पृशेथां, आयुषे वा, इति आयुरस्मिन् दधाति, मित्रस्य वश्चक्षुषावेक्षा, इति मित्रमेवैनान् कुरुते, देवो वः सविता हिरण्यपाणिरुपगृह्णात्व् , इति सवितॄप्रसूत एवैनान् उपगृह्णाति ॥

4.1.8 अनुवाकः8  
निर्दग्धं रक्षा,  इति रक्षसामपहत्यै, यदधस्तादङ्गारं उपवर्तयति , अस्मिंस्तेन लोके ज्योतिर् धत्ते, यदुपरिष्टादन्तरिक्षे तेन , असा अस्मा आदित्योऽमुष्मिंल्लोके ज्योतिर् भवति , अथो दिवैवास्मा अमुष्मिंल्लोके भवति सर्वेऽस्मा इमे लोका ज्योतिष्मन्तो भवन्ति य एवं वेद, त्रीणि समीचीनानि उपदधाति, त्रयो वा इमे लोका , एषां लोकानां धृत्यै , अपाग्नेऽग्निमामादं जही, ति य आमात् क्रव्यात् तमपहत्य देवयजने यज्ञिया उपदधाति, ध्रुवमसि, पृथिवीं दृंहे, ति पृथिवीं एव दृंहति, धरुणमस्यन्तरिक्षं दृंहे, ति अन्तरिक्षमेव दृंहति, धर्त्रमसि,  दिवं दृंहे, ति दिवं एव दृंहति, धर्मासि, विश्वा विश्वानि दृंहे, ति दिश एव दृंहति, प्रजापतिर्वै यत्समभवत्स एतावच् श एव समभवत् , एकं वा अग्रे शीर्ष्णः कपालं संभवति , अथ द्वितीयमथ तृतीयमथ चतुर्थमथ पञ्चमं अथ षष्ठमथ सप्तममथाष्टमं , यदष्टा उपदधाति आत्मानं वा एतद्यजमानः संस्कुरुते, तं संस्कृतं अमुष्मिंल्लोकेऽनुपरैति
यदष्टा उपदधाति गायत्रीं तेन छन्द आप्नोति, यदेकादश त्रैष्टुभं तेन, यद् द्वादश जगतीं तेन , अथो सर्वाण्येव छन्दःसंमितानि उपदधाति ॥
चितः स्थ, परिचितः स्थ ॥ इति यजुष्मन्ति करोति, वसूनां रुद्राणामादित्यानां भृगूणामङ्गिरसां घर्मस्य तपसा तप्यध्वं, इति एतासां एनानि देवतानां तपसा तपति ॥
यानि घर्मे कपालानि उपचिन्वन्ति वेधसः ।
पूष्णस्तानि अपि व्रत इन्द्रवायू विमुञ्चताम् ॥ 
इति यजुषैव युज्यन्ते यजुषा विमुच्यन्ते ॥

4.1.9 अनुवाकः9  
देवस्य वः सवितुः प्रसवेऽश्विनोर्बाहुभ्यां पूष्णो हस्ताभ्यां संवपामी, ति सवितॄप्रसूत एवैनां देवताभिः संवपति, पवित्रवत् संवपति, हविः करोति, देवो वः सवितोत्पुनात्व्,  इति सवितॄप्रसूत एवैना उत्पुनाति , अप उपसृजति , अमृतं वा आपो, अमृतं एव हविः करोति, सं आपा ओषधीभिर्गच्छन्ताम् , सं ओषधयो रसेन, सं रेवतीर्जगतीरिति , अन्या वा एतासामन्या जिन्वन्ति , आपा ओषधीर् जिन्वन्ति , ओषधीरपः, शिवाः शिवाभिः समसृक्षतापा इति , आपो वै रेवती , रोषधयो मधुमतीः, पशवो जगती , रप ओषधीः पशूंस्तानस्मै संसृज्यैकधा मधुमतः करोति ॥ मखस्य शिरोऽसि ॥ इत्याह यज्ञो वै मख, स्तस्य वा एतच् शिरः क्रीयते, सीदन्तु विशो , जनयत्यै त्वे, ति मिथुनं एव करोति, घर्मोऽसि विश्वायु , र्घर्म घर्मे श्रयस्व , उरु प्रथस्व , उरु ते यज्ञपतिः प्रथतामिति, प्रथयत्य् एवैनं ॥ प्रति प्रथस्व पृथिवीं उत द्यां ॥ इतीमे एव प्रथयति, घर्मो वा एषोऽर्धमासे'र्धमासे प्रवृज्यते, स ईश्वरोऽशान्तस्तेजसा यजमानस्य पशून् निर्दहो , यत् पर्यग्निं करोति पशुमेव करोति शान्त्या अनिर्दाहाय, त्रिः पर्यग्निं करोति, त्रयो वा इमे लोका , एभ्य एवैनं लोकेभ्यः शमयति, पुरोडाशँ  वा अधिश्रितं रक्षांस्यजिघांसन् , स नाको नाम दिवि रक्षोहाग्निः, सोऽस्माद्रक्षांस्यपाहरन्, यदाह, देवस्त्वा सविता श्रपयतु वर्षिष्ठे अधि नाके पृथिव्या,  इति रक्षसामपहत्यै, शिरो वा एतद्यज्ञस्य यत् पुरोडाशः, केशा वेदो , यथा शीर्ष्णः कपालानि एवं कपालानि, यथा मस्तिष्क एवं पुरोडाशः, सुशृतः कार्यो मेध्यत्वाय, यत् पुरोडाशं नाभिवासयेदाविर्मस्तिष्कः स्यात् , यदभिवासयति तस्माद् गुहा मस्तिष्कस्त्वचं ग्राहयति, तस्मान्मस्तिष्कः परिततो भस्मनाभ्यूहति, तस्मान् मांसेनास्थि छिन्नं ज्वालैरभिवासयति, तस्मात् केशैः शिरश्छिन्नं ,  यत् त्वचं अग्राहयित्वा भस्मनाभिवासयेत्  पलितंभावुकोऽध्वर्युः स्यात् , ज्वालैरभिवासयति , अपलितंभावुकोऽध्वर्युर्भवति, ते वै देवास्तं नाविन्दन् यस्मिन् यज्ञस्य क्रूरम् आर्क्ष्यामहा इति, सोऽग्निरब्रवीत् , अहं वस्तं जनयिष्यामि यस्मिन् यज्ञस्य क्रूरम् आर्क्षध्वा इति, सोऽपोऽङ्गारेणाभ्यपातयत् , तत एकतोऽजायत, द्वितीयम् , ततो द्वित, स्तृतीयम् , ततो त्रितो , यदद्भ्योऽधिनिरमिमीत तदापेयानामापेयत्वं , यदात्मनोऽधिनिरमिमीत तदात्मेयानामात्मेयत्वं, अन्तर्वेदि जुहोति, तदेवावरुन्द्धे ,
उपरिष्टादभिघारयति शृतत्वाय, शृतकामा हि देवा, स्ते देवा अतिमृजाना आयन् , सूर्याभ्युदिते तेऽमृजत, यं सुप्तं सूर्योऽभ्युदेति सूर्याभ्युदितः, सूर्याभिनिम्रुक्ते सूर्याभिनिम्रुक्तः , श्यावदति श्यावदन् , कुनखिनि कुनखी , अग्रेदधुष्यग्रेदधुः , परिवित्ते परिवित्तः , परिविविदाने परिविविदानो , वीरहणि वीरहा , भ्रूणहनं एनो नात्येति ॥


4.1.10 अनुवाकः10  
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददा इति, सवितॄप्रसूत एवैनं देवताभिरादत्ते, सहस्रभृष्टिः शततेजा इति, वज्रं वा एतत् संश्यति भ्रातृव्याय प्रहरिष्यन्, पृथिवि देवयजनि मा हिंसिषं ता ओषधीनां मूलं, इति ओषधीनामहिंसायै, व्रजं गच्छ गोस्थानमिति, छन्दांसि वै व्रजो गोस्थान , श्छन्दांस्येवास्मै व्रजं गोस्थानं करोति, वर्षतु ते पर्जन्या इति, पर्जन्यादेव वृष्टिं वनुते, बधान देव सवितः शतेन पाशैः परमस्यां परावतीति, द्वौ वाव पुरुषस्य भ्रातृव्यौ यं द्वेष्टि यश्चैनं द्वेष्टि, ता एव बध्नाति परमस्यां परावति, यो अस्मान् द्वेष्टि यं च वयं द्विष्मस्तमत्र बधान, सोऽतो मा मोची, ति आशिषं एवाशास्ते, द्रप्सस्ते दिवं मा स्कान् इति, यो वा अस्या रसः स द्रप्स, स्तं इमं प्रजा उपजीवन्ति, तमस्यां यच्छति , अस्कन्दाय ॥ अररुस्ते द्यां मा पप्तत् ॥ इति अररुर्वै नामासुर आसीत्, स पृथिवीं उपस्रुच्याशयत् , तं इन्द्रोऽचायत् , तं अपाररुं पृथिव्या अदेवयजनमि, त्यपाहन् , स दिवमपिपतिषत् , तं ॥ अररुस्ते द्यां मा पप्तत् ॥ इति दिवः प्रत्यनुदत, य एवं विद्वांस्तंबयजुर्हरत्य् एभ्यो वा एतल्लोकेभ्यो यजमानो भ्रातृव्यं निर्भजति, त्रिः कृत्वो हरति, त्रयो वा इमे लोका, एभ्य एव लोकेभ्यो भ्रातृव्यं निर्भजति, तूष्णीं चतुर्थं हरति, यो लोको निरुक्तोऽपरिमितस्तस्माद् भ्रातृव्यं निर्भजति , असुराणां वा इयं पृथिव्यासीत् , ते देवा अब्रुवन् , दत्त नोऽस्याः पृथिव्या इति, ते वै स्वयमेव ब्रूध्वं इति, ततो वै वसवः प्राचीं दिशम् उदजयन् , रुद्रा दक्षिणां, आदित्याः प्रतीचीम् , मरुता उदीचीम् , ततो वै देवा इमामसुराणामविन्दन्त, ततो देवा असुरान् एभ्यो लोकेभ्यो निरभजन् , ततो देवा अभवन् परासुरा , यदेवं एताभिर्देवताभिर् वेदिं परिगृह्णाति , इमां वा एतद्यजमानो भ्रातृव्यस्य वृङ्क्ते , अस्या भ्रातृव्यं निर्भजति, भवत्यात्मना परास्य भ्रातृव्यो भवति, पृथिव्या वै मेध्यं चामेध्यं च व्युदक्रामत् , प्राचीनं उदीचीनं मेध्यम् उदक्रामत् , दक्षिणा प्रतीचीनं अमेध्यम् , प्राचीम् उदीचीं वेदिं प्रवणां कुर्यात् , मेध्यान् एनान् यज्ञियान् करोति , अथो यदेवास्या उद्घ्नन्तः क्रूरम् अक्रंस्तदक्रूरं अक, स्तच् शमयति , अथो मेध्यस्य चैवामेध्यस्य च व्यावृत्त्यै, प्राञ्चौ बाहू नयति , आहवनीयं तेन परिगृह्णाति, प्रतीची श्रोणी, गार्हपत्यं परिगृह्णाति, मूलं वै रक्षांस्यनूत्पिबन्ति, यन् नखेन छिन्द्यात् कुनखी स्यात्, स्फ्येन छिनत्ति, वज्रो वै स्फ्यो, वज्रेणैव रक्षांसि हन्ति ॥

4.1.11 अनुवाकः11  
यो वै स्रुचां योगमविद्वानध्वर्या इति हूतः प्रतिशृणोत्या देवताभ्यो वृश्चतेऽपशुर्भवति , अथ यः स्रुचां योगं विद्वानध्वर्या इति हूतः प्रतिशृणोति न देवताभ्या आवृश्चते,  पशुमान् भवति, द्यौर्जुहू , अन्तरिक्षम् उपभृत् , पृथिवी ध्रुवा, दिश आज्यधानी , असा आदित्यः स्रुवः, स यत् ॥ ओं श्रावय ॥ इत्याह जुह्वं तेन युनक्ति ॥ अस्तु श्रौषट् ॥ इत्य् उपभृतं ॥ यज ॥ इति ध्रुवां ॥ ये यजामहे ॥ इत्याज्यधानीम् , वषट्कारेण स्रुवं , जुह्वा अधि ध्रुवां अभिघारयति ध्रुवाया अधि जुह्वम्, असौ ह्यस्यै प्रयच्छतीयम् अमुष्यै, संततं अस्मा अन्नाद्यमव्यवछिन्नं प्रदीयतेऽस्मिंश्च च लोकेऽमुष्मिंश्च, पूर्वास्य जनतामायतः कीर्तिर् आगच्छति य एवं वेद ॥

4.1.12 अनुवाकः12  
घृतं च वै मधु च प्रजापतिरासीत् , यतो मध्वासीत्ततः प्रजा असृजत, तस्मान्मधोः प्रजाननं अस्ति, तस्मान्मधुना न प्रचरन्ति, यातयामं हि तत् आज्येन प्रचरन्ति , अयातयामं वा एतत् प्राजापत्यं घृतं, अयातयामा देवानां प्रजापतिर् गार्हपत्येऽधिश्रयति, पत्न्यवेक्षते , अन्वारंभो वा एष यज्ञस्य पत्न्या , यज्ञमेनामन्वारंभयति , अथो यत् पत्नी यज्ञे करोति मिथुनं वा एतत् क्रियते प्रजात्यै , अमेध्यं वा एतदयज्ञियं यत् पत्न्यवेक्षते , आहवनीयेऽधिश्रयति, पुनात्य् एवैनान् , मेध्यमेनद्यज्ञियं करोति , स्फ्यस्य वर्त्म सादयति रक्षसामपहत्यै, देवस्त्वा सवितोत्पुनात्व् इति सवितॄप्रसूत एवैनदुत्पुनाति, हविरसि वैश्वानरमिति, द्वादशैता व्याहृतयो , द्वादश मासाः संवत्सरः, संवत्सरेण वा एतत्तेज इन्द्रियं वीर्यं यजमानो भ्रातृव्यस्य वृङ्क्ते , उभयतो वैश्वानरं भवति , उभयतो वैश्वानरं ह्येतत् , निष्टेजा अस्य निर्वीर्यो भ्रातृव्यो जायते , अथो मृध्रतर एव भवति, देवाश्च वा असुराश्च संयत्ता आसन् , स इन्द्र एतमवकाशमपश्यत् , तेनासुरानभ्यभवत् , अभि भ्रातृव्यं यज्ञेन भवति य एवं विद्वान् यजते , आज्येनान्यानि हवींष्यभिघारयन्ति केनाज्यं, इति ब्रह्मवादिनो वदन्ति सत्येन वा आज्यमभिघृतं , यदाह, सत्येन त्वाभिघारयामीति, चक्षुर्वै सत्यं , चक्षुर्यजमानः प्रदधाति, संमील्यैतद्यजुर्वदति, न चक्षुः प्रदधाति , आज्यं वै यज्ञो , यज्ञो विष्णुः ॥
इदं विष्णुर्विचक्रमे त्रेधा निदधे पदा ।
समूढमस्य पांसुरे ॥ 
इति यद् ओदनपचनेऽधिश्रित्याथ गार्हपत्येऽथाहवनीयेऽधिश्रयति , एतद्वाव तत् त्रिर्विष्णुर्विक्रमते, प्रत्युष्टँ रक्षा,  इति रक्षसामपहत्यै, स्रुचः संमार्ष्टि, पुनात्य् एवैना , मेध्या एना यज्ञियाः करोति ॥ अनिशिताः सपत्नक्षयणीः । इति अनिशिता ह्येताः सपत्नक्षयणीः, स्रुवं संमार्ष्टि, पुमांसं वा आसां तदग्रे संश्यति , अथ जुह्वम् , अथोपभृतं, अथ ध्रुवां, असा आदित्यः स्रुवो , द्यौर्जुहू , रन्तरिक्षम् उपभृत् , पृथिवी ध्रुवा , इमान् वा एतल्लोकान् यथापूर्वं संमार्ष्टि , एभ्यो लोकेभ्य आत्मानं परिदत्ते अहिंसायै, जुह्वमग्रे संमार्ष्टि , आत्मा वै जुहू , आत्मानं एवोपैति , अथोपभृतं , प्रजा वा उपभृत् , प्रजां एवोपैति, परेव ह्यात्मनः प्रजा , अथ ध्रुवां , पशवो वै ध्रुवा, पशून् एवोपैति, पर इव हि प्रजायाः पशवो , यदुत्तानाः संमृज्यादप्रतिष्ठायुकं रेतः स्यात् , यन् नीचीरप्रतिष्ठायुकं रेतः स्यात् , तिरश्चीः संमार्ष्टि, तिर्यग् वै रेतः सिच्यते, प्रतिष्ठायुकं रेतो भवति, यदग्रेण मुखं दण्डं च संमृज्याद्रक्षोभ्यश्चाभुवेभ्यश्च समदं दध्यात् , अग्रेण मुखं संमार्ष्टि , जघनेन दण्डम् , न रक्षोभ्यश्चाभुवेभ्यश्च समदं दधाति , अन्तरतो जुह्वं प्राचीं संमार्ष्टि बहिष्टात् प्रतीचीम् , बहिष्टादुपभृतं प्राचीमन्तरतः प्रतीचीम् , सर्वतः समाहार्य ध्रुवां  प्राणान् एवास्य यथापूर्वं कल्पयति , यजमानदेवत्या वै जुहूर् भ्रातृव्यदेवत्योपभृत् , चतुर्गृह्णञ् जुह्वां भूया आज्यं गृह्णाति , अष्टौ गृह्णन्नुपभृति कनीय , उपस्तिं भ्रातृव्यमकृत ॥

4.1.13 अनुवाकः13  
बह्वीरासादयेत् , यावतीर्वै प्रोक्षणीरासादयति तावतीरस्यामुष्मिंल्लोक आप, स्तस्माद् बह्वीरासाद्या , अग्नेर्मेध्योऽपाक्रामत् , स कृष्णो भूत्वा वनस्पतीन् प्राविशत् , यदाह, कृष्णोऽस्याखरेष्ठा, अग्नये घृतं भवेति , तं एव मेधमवरुन्द्धे, वेदिरसि बर्हिषे त्वा जुष्टं प्रोक्षामीति, प्रजा वै बर्हिः, पृथिवी वेदि , रस्यां वा एतत् प्रजा स्वगाकरोति, यदुपरिष्टात् प्रोक्ष्याधस्तात् प्रोक्षति तस्मादुपरिष्टाद् वृष्टादधस्तादोषधयो जायन्ते । ऊर्जा पृथिवीं यच्छत । इति अस्यां ऊर्जमधात् , तस्मादिमां प्रजा उपजीवन्ति, विष्णोः स्तुपोऽसीति मुखतः प्रस्तरं गृह्णाति मुख्यमेनं तेन शीर्षण्यं करोति, यावद्धस्तेन पर्याप्नुयात्तावन्तं गृह्णीयात् , अक्षोधुको यजमानो भवति, नोर्ध्वं उन्मृज्यात् , यदस्य वित्तं वेद्यं तत् प्रमृज्यान्नावाचीनं अवमृज्यात् , यदेनं आगमिष्यत्तत् प्रतिनुदेत, न विधूनुयात् , प्रजां पशून् विधूनुयात् , यदुपतिष्ठेत्तदुपसंगृह्णीयात् , यथाशितायोपचिनोत्येवं एव तद् दक्षिणतः शुल्बं स्तृणाति, तस्माद् दक्षिणतो नीवी , रुरु प्रथस्वोर्णम्रदमिति, प्रथयत्य् एवैनत् , स्वासस्थं देवेभ्या इति, देवेभ्य एवैनत् करोति, प्रस्तरं धारयन् परिधीन् परिदधाति, स्वयं वा एतद्यजमान आत्मानं परिधत्ते अहिंसायै, न पुरस्तात् परिदधाति , उद्यन् वा असा आदित्यो रक्षांस्यपाहत , उद्यन्न् एवास्मा असा आदित्यो रक्षांस्यपहन्ति , ऊर्ध्वं समिधा आदधाति , उपरिष्टादस्मात्तेन रक्षांस्यपहन्ति, द्वे आदधाति मिथुनत्वाय, विधृती स्था इति, विधृती एवैने करोति ॥ अदित्यास्त्वोपस्थे सादयामि ॥ इति , इयं वा अदिति , रस्यां एवैनं असीषदत् , वसूनां रुद्राणामादित्यानां सदोऽसीति , एता वा एताम् अग्रे देवतामभ्यजयन् , ताभ्य एवैनत्सदः करोति, द्यौरसि जन्मना जुहूर्नाम प्रिया देवानां प्रियेण नाम्ना ध्रुवे सदसि सीदेति , एतद्वा आसां प्रियं नाम यद् घृतवत् , तदेवावरुन्द्धे, ता विष्णो पाहि, पाहि यज्ञं , पाहि यज्ञपतिम् , पाहि मां यज्ञन्यमिति, यथाहैष  ते भागस्तं रक्षस्वेत्ये, वं वा एतद्विष्णुमाहै, तत्ता आज्यं तद्रक्षस्वेति, वेदिर्देवेभ्योऽपाक्रामत् , तां देवा वेदेनाविन्दन् , तद् वेदस्य वेदत्वं , स्त्री वेदिः, पुमान् वेदो , यद् वेदेन वेदिं संमार्ष्टि मिथुनत्वाय, संततमाहवनीयात् स्तृणन्न् एति यज्ञस्य संतत्यै, तं संततं उत्तरेऽर्धमासेऽभियजते, वनस्पतीनां वा एष परिवेष्टा यदुपवेष , ऋद्धा अस्य वेशा भवन्ति य एवं वेद, पुरस्तात् प्रत्यञ्चमुपहन्ति, तस्मात् प्रतीचीनावसिता वेशाः, स्थविमत उपहन्ति , अनतिवादिन एनं वेशा भवन्ति, सर्वस्मै वै यज्ञे क्रीयते, सर्पो वा उपवेषो , वल्मीक उत्करो , यदुपवेषं उत्कर उपहन्ति तस्मात्सर्पाणां वल्मीको गृहाः ॥

4.1.14 अनुवाकः14  
भुवनं असि ॥ इति भूतिम् आशास्ते ॥ विप्रथस्व ॥ इति प्रथयत्य् एवैनत् , इत इन्द्रस्तिष्ठन् वीर्यमकृणोद्देवताभिः समारभ्येति , अतो हीन्द्रस्तिष्ठन् वीर्यमकृणोद्देवताभिः समारभ्य ॥ जुह्वेहि , अग्निष्ट्वा ह्वयति, देवान् यक्ष्यावो देवयज्यायै , उपभृदेहि, देवस्त्वा सविता ह्वयति, देवान् यक्ष्यावो देवयज्यायै ॥ इति, न वा एते अविदुषा स्वादाने इव वरुणपाशान् ह्याक्रामति , एताभिरेने देवताभिरादत्ते वरुणपाशानामनाक्रमाय, विष्णोः क्रमोऽसीत्यतिक्रामति, यज्ञस्यानवक्रामाय , ऊर्ध्वो अध्वरो दिविस्पृग् अह्रुतो यज्ञो यज्ञपतेरित्यृजुम् ऊर्ध्वमाघारम् आघारयति यज्ञस्याहूर्छाय , इन्द्रवान्त् स्ववान् , इति सेन्द्रं यज्ञमकृत , अथो इन्द्रियं तेनावरुन्द्धे ॥ वसुमतस्ते छायामुपस्थेषं ॥ इति अग्निर्वै वसुमान् , अग्नेरेव छायामुपतिष्ठते ,
ऋजुम् ऊर्ध्वमाघारम् आघारयेत् , प्राणो वा आघारः, सर्वमायुर्यजमान एति, यं द्विष्यात्तस्याघार्य कृधु छिन्द्यात् , प्राणमस्य छिनत्ति, ताजक् प्रमीयते, शिरो वा एतद्यज्ञस्य यदाघार, आत्माज्यं , यदाघारम् आघार्योपभृता समञ्ज्याञ् शिरो यज्ञस्य प्रछिन्द्यात् , आज्यधान्या समनक्ति ॥ 
समक्तमग्निना हविः समक्तं हविषा घृतं ॥ इति आत्मन् यज्ञस्य शिरः प्रत्यधात् , अथो मन एव यज्ञे प्रतिदधाति, स्तनं स्तनिनीः प्रजा उपजीवन्ति, किमस्तना,  इति ब्रह्मवादिनो वदन्ति , अप्तुभी रिहाणा व्यन्तु वया इति , एतद्वाव ता उपजीवन्ति, वशा पृश्निर्भूत्वा मरुतो गच्छेति, मरुतो वै वृष्ट्या ईशते, तेऽस्मै वृष्टिं निनयन्ति, ततो नो वृष्ट्यावतेति, मरुद्भ्य एव वृष्टिं वनुते, चक्षुष्पा अग्नेऽसि, चक्षुर्मे पाहीति, चक्षुरेवास्य पाति, श्रोत्रपा अग्नेऽसि श्रोत्रं मे पाहीति, श्रोत्रं एवास्य पाति, तनूपा अग्नेऽसि, तन्वं मे पाहीति, तन्वं एवास्य पाति, यन्मे अग्न ऊनं तन्वस्तन्मा आपृणेति , आशिषं एवाशास्ते ॥
यं परिधिं पर्यधत्था अग्ने देव पणिभिर् वीयमानः ।
तं त एतमनु जोषं भरामि नेदेष युष्मदपचेतयातै ॥ 
इति यजुषैव युज्यन्ते यजुषा विमुच्यन्ते, संस्रावभागाः स्थेषा बृहन्ता, इति परिधीन् प्रहृत्याभिजुहोति , अग्नयो वा एते तान् प्रीणाति,ताञ् शमयति भागधेयेन, ब्रह्मवादिनो वदन्ति, स त्वा अध्वर्युः स्यात् , यो यतो यज्ञं प्रयुङ्क्ते तत् प्रतिष्ठापयतीति, देवा गातुविदो गातुं वित्त्वा गातुमित, मनसस्पते सुधात्विमं यज्ञं दिवि देवेषु वाते धाः स्वाहेति , अतो वा अध्वर्युर्यज्ञं प्रयुङ्क्ते, तदेवैनं प्रतिष्ठापयति ॥


4.2
प्रपाठकः2  
4.2.1 अनुवाकः1  
प्रजापतिर्वा एक आसीत् , सोऽकामयत , बहुः स्यां प्रजायेयेति , स मनसात्मानं अध्यायत् , सोऽन्तर्वाणभवत् , स विजायमानो गर्भेणाताम्यत् , स तान्तः कृष्णः श्यावोऽभवत् , तस्मात्तान्तः कृष्णः श्याव इव भवति , तस्य वा असुरेवाजीवत् ,
तेनासुनासुरानसृजत , तदसुराणामसुरत्वं , स यस्तदसुराणामसुरत्वं वेदासुमान् ह भवति नैनं असुर्जहाति , सोऽसुरान्त्सृष्ट्वा पितेवामन्यत , तेन पितॄनसृजत ,
तत् पितॄणां पितृत्वं , स यस्तत् पितॄणां पितृत्वं वेद पितेव ह समानानां भवति , यन्त्यस्य पितरो हवं , तस्मै पितॄन्त्ससृजानाय दिवाभवत् , तेन देवानसृजत ,
तद्देवानां देवत्वं , स यस्तद्देवानां देवत्वं वेद दिवा ह वा अस्मै देवत्रा भवति , यन्त्यस्य देवा देवहूतिम् , स देवान्त्सृष्ट्वामनस्यतेव , तेन मनुष्यानसृजत ,
तन्मनुष्याणां मनुष्यत्वं , स यस्तन्मनुष्याणां मनुष्यत्वं वेद मनस्वान् ह भवति नैनं मनो जहाति , उत यदतीव वदत्यति वा चरति तिष्ठन्तेऽस्य मनुष्या मनुषे 
ततो या योनिरुदशिष्यत सा गौरभवत् , योनिर्वै नामैषा , एतद्वा अस्याः प्रत्यक्षं नाम , अथो आहुः , परोक्षमिति , प्र सहस्रं पशूनाप्नोति य एवं वेद, तस्यां वै पयः पर्यपश्यन् , तां देवा अदुह्र हरितेन पात्रेणामृतं , दुहेऽमृतं य एवं वेद ,
अथ पितरोऽदुह्र रजतेन पात्रेण स्वधां , दुहे स्वधां य एवं वेद , अथ मनुष्या अदुह्र दारुपात्रेणान्नं ववृ , दुहेऽन्नं ववृ य एवं वेद , अथासुरा अदुह्रायस्पात्रेण स्रवता सुरां , तेऽस्रवन् , स्रवत्यस्य भ्रातृव्यो य एवं वेद , तस्मात् स्रवता न हस्ता अवनेनिजीत , न पिबेत् , एते वा अस्या दोहाः , सर्वैरेवास्या दोहैः सर्वैः कामैर् भुङ्क्ते य एवं वेद चत्वारि वै नभांसि , देवाः पितरो मनुष्या असुराः , सर्वेषु ह वा एतेष्वम्भो नभ इव भवति य एवं वेद , तां वा अकामयन्त , मयि स्यान्मयि स्यादिति , तां देवाः काम्ये ॥ इत्याह्वयन् , सा वा एनानभ्यकामयत , उभये ह वा एनं देवमनुष्या अभिकामयन्ते वारुका एनं आर्त्विज्ये भवन्ति य एवं वेद ॥ श्रव्ये ॥ इति मनुष्याः , 
सा वा एनानशुश्रूषत , उभये ह वा एनं देवमनुष्याः शुश्रूषन्ते पूर्वास्य जनतामायतः कीर्तिर् आगच्छति य एवं वेद ॥ इलान्दे ॥ इति पितरस्तेभ्यो वा अतिष्ठत ,
तिष्ठन्त्यस्मिन् पशवो य एवं वेद , अथ यथासुरा आह्वयंस्तेभ्यो वा अत्रसत् ,
यं द्विष्यात्तस्य तथा गोष्ठ आह्वयेत् , त्रसन्त्यस्मात् पशवs , एतैरेव जुहुयात् ॥ गोनामैः संशृङ्ग्या गोर्मूर्धन् पशुकामः ॥ काम्यायै स्वाहा श्रव्यायै स्वाहेलान्दायै स्वाहा ॥ इति गोष्ठो वै नामैष लक्ष्मीः , स्वे वा एतद्गोष्ठे यजमानो भ्रातृव्यस्य पशून् वृङ्क्ते , एतैर्वै ते ता अवृञ्जत , तैरेवैना वृङ्क्ते , संशृङ्गी भवति पशूनां परिगृहीत्यै , यो वै चक्षुषो विभक्तिं वेद चक्षुष्मान् ह भवति , नैनं चक्षुर्जहाति ,
यद्दिवा पश्यामस्तद्देवानां चक्षुषा पश्यामो , असौ वा आदित्यो देवानां चक्षुः ,
पश्यन् ह वै देवत्रा करोति , प्र देवयानं पन्थां जानाति य एवं वेद , यज्ज्योत्स्नायां पश्यामस्तत् पितॄणां चक्षुषा पश्याम , श्चन्द्रमा वै पितॄणां चक्षु , र्न ह वा एनं अमुष्मिंल्लोके चक्षुर्जहाति प्र पितृयाणं पन्थां जानाति य एवं वेद यत्तमिस्रायां पश्यामस्तन्मनुष्याणां चक्षुषा पश्याम , एतावद्वाव नः स्वं चक्षु , र्न ह वा एनं अस्मिंल्लोके चक्षुर्जहाति , सर्वमायुरेति य एवं वेद , यदग्नेरन्ते पश्यामस्तदसुराणां चक्षुषा पश्यामा , उच्च वा एष दीप्यते नि च रिष्यति , दीप्यमानं भ्रातृव्यस्य गृहाद्धरेत् , रयिमेवास्य पुष्टिं हरति , आ तु सूर्यस्योदेतोर् जागृयात् , यत् स्वप्नादार्तिम् आर्छेत्तज्जागरितव्यं , रयिमेव पुष्टिमनुजागर्ति ॥
4.2.2 अनुवाकः2  
यो वा इडां धेनुं वेद सर्वा ह वा अस्मै दिशो धेनवो भवन्ति सर्वे प्रतिजना दानकामा, स्तामिष्वाशनीरामित्रशोचनिर्विदांचकार , तस्मै सर्वा दिशो धेनवोऽभवन्त्सर्वे प्रतिजना दानकामा,स्तस्मात्स सर्वैः प्रतिजनैर् व्यवहतोपजनन्त्सन्त्सर्वा ह्यस्मै दिशो धेनवोऽभवन्त्सर्वे प्रतिजना दानकामा, स्तद्य एवं वेद सर्वा एवास्मै दिशो धेनवो भवन्ति सर्वे प्रतिजना दानकामास्तस्या वा इयमेव पादो , अन्तरिक्षं पादो , द्यौः पादः
समा पादो , अथो आहुः , कृषिः पादा इति , तेन प्रति त्वदानीं तिष्ठति न त्वदानी , यदा सुसस्यं भवत्यथ प्रतितिष्ठति , यदा न सस्यं भवत्यथ न प्रतितिष्ठति , भवति ह वा अस्य सस्यं नास्य सस्यं व्यृध्यते य एवं वेद , तस्या वा अद एव पृष्ठम् , अन्तरिक्षमात्मा , इयम् उरस् , दिशः पार्श्वे , समुद्रौ कुक्षी , असा आदित्यः शिरस् , अग्निरास्यम् , वातः प्राणः , गायत्र्यभिधानी , सर्वमायुरेति य एवं वेद , ऊधरुत्तरवेदिः , पवमानो वत्सः , एष वा एनां प्रस्तौति , प्रत्तान् ह वा इमांल्लोकान् दुहे य एवं वेद , बृहद्रथन्तरे द्वौ स्तनौ , वामदेव्यं च यज्ञायज्ञियं च द्वौ , ओषधीरेव देवेभ्यो रथन्तरेणादुह, पशून् बृहता , आपो वामदेव्येन , यज्ञं यज्ञायज्ञियेन , तद्य एवं वेदौषधीरेवास्मै रथन्तरेण दुहे , पशून् बृहता , आपो वामदेव्येन , यज्ञं यज्ञायज्ञियेन , इडा वा इदं सर्वं , स सहस्रं पशून् प्राप , प्र सहस्रं पशूनाप्नोति य एवं वेद ॥
4.2.3अनुवाकः3  
यत्र प्राचीनप्रवणं समूलं भूम्या स्यात्तदुपोदये सूर्यस्य हस्ता अवनिज्य दर्भस्तंब उदशरावं निनयेत् , कामंकामं मा आवर्तय ॥ इति कामेनैवास्मै कामं आवर्तयति यत्कामो भवति , यो वै कामं साक्षाद् वेद ताजग्घ वा एनं स कामा आगच्छति यत्कामो भवति , पशुषु वा अस्माकं कामः , पशूनामोषधीषु , ओषधीनामप्सु ,
ओषधीरेव कामेन समस्राट् , ता अस्मै कामं समर्धयन्ति यत्कामो भवत्याप एव ,
अस्या वा एष वव्रिरुत्सृष्टश्चरति लोमशो लोमशाया , स्तस्मादेषा शाश्वसत्येति ,
अग्निर् ह्यस्या आस्यं , वातः प्राणः , यत्र गोभिः संगच्छेत तद् ब्रूयात् ॥
प्रशस्ताः स्थ कल्याण्यः ॥ इति , इयं वा एषा , इमां वा एतत्सभागयति ,
अत्रासुका अस्मात् पशवो भवन्ति य एवं वेद , देवाश्च वा असुराश्चास्पर्धन्त ,
अदितिर् देवेष्वासीत् कुस्तासुरेषु , ते देवा अमन्यन्त यद्यभिजेष्यामः कुस्तायाः शिरा आहनिष्यामा इति , यद्यभिजेष्यामा , इत्यसुरा अमन्यन्तादित्याः शिरा आहनिष्यामा इति , तां देवा अभिजित्याघ्नत , यस्य वै जितं यस्य विजितं तस्यैषा गृहे हन्यते , एषा वै क्षुत् , क्षुधं वा एतद्धते , तद्य एवं विद्वान् एकाष्टकायां गां हते संवत्सरायैव क्षुधं हते, प्रजापतिर्वा एक आसीत् , सोऽकामयत , बहुमनु स्यां प्रजायेयेति , स आत्मानमैट्ट , स मनोऽसृजत , तन्मन एकधासीत् , तदात्मानमैट्ट ,
तद्वाचमसृजत , सा वाग् एकधासीत् , सात्मानमैट्ट , सा विराजमसृजत , सा विराडेकधासीत् , सात्मानमैट्ट , सा गामसृजत , सा गौरेकधासीत् , सात्मानमैट्ट ,
सेडामसृजत , सेडैकधासीत् , सात्मानमैट्ट , सेमान् भोगानसृजत , यैरस्या इदं मनुष्या भुञ्जत एते वा अस्या भोगाः , सर्वैरेवास्या भोगैः सर्वैः कामैर् भुङ्क्ते य एवं वेद , गौर्वै वाक् , गौर्विराट् , गौरिडा, गौः खल्वेव गौ , र्गौरिदं सर्वं ,
सर्वा ह वा एनं एताः श्रयन्ते य एवं वेद , यद्वै तदात्मानं ऐट्ट सेडाभवत् ,
तदिडाया इडात्वं , स यस्तदिडाया इडात्वं वेदेट्टे ह वै स्वमात्मानं , भूत्यै ॥
4.2.4 अनुवाकः4  
या रोहिणी तामरुणा , तां गौरी , तां बभ्रूः ॥ तदिन्द्रा उदाजत वसुर्नाम रूपं पशूनां ॥ विन्दते वसु , न वसु रुणद्धि य एवं वेद, या शितिपृष्ठा तां मन्दिस्तां मेनी ,
तां शबली , तां शितिबाहुस्तां शुद्धवाला ॥ तद् बृहस्पतिरुदाजतेडा नाम रूपं पशूनां ॥
बह्वीर्ह वा एनं इडाः श्रयन्ते य एवं वेद , या पृषती तां पिशङ्गी , तां सारङ्गी ,
तां कल्माषी , तां पृश्निस्तां श्वेता ॥ तन्मरुता उदाजन्त ज्योतिर्नाम रूपं पशूनां ॥ ज्योतिष्मान् भवति य एवं वेद , या सुरूपा तां श्यामा , तां श्येनी , तां कृष्णा ॥
तत् प्रजापतिरुदाजतायुर्नाम रूपं पशूनां ॥ आयुष्मान् भवति य एवं वेद , चतस्रः प्रथमा, श्चतस्र उत्तमाः , द्विः षण् मध्यतो, ता द्विर्दश , दशाक्षरा विराट् ,
वैराजाः पशवः , पशून् एवावरुन्द्धे ॥ वस्व्यै हिंकुरु , तस्यै प्रस्तुहि ,
तस्यै मेऽवरुद्ध्यै ॥ इति पुरस्ताद् बहिःपवमानस्य वदेत् ॥ इडायै हिंकुरु ,
तस्यै प्रस्तुहि , तस्यै मेऽवरुद्ध्यै ॥ इति पुरस्तादाज्यानां वदेत् ॥ ज्योतिषे हिंकुरु ,
तस्यै प्रस्तुहि , तस्यै मेऽवरुद्ध्यै ॥ इति पुरस्तान्माध्यंदिनस्य पवमानस्य वदेत् ॥
आयुषे हिंकुरु , तस्यै प्रस्तुहि , तस्यै मेऽवरुद्ध्यै ॥ इति पुरस्तादार्भवस्य पवमानस्य वदेत् ॥ यज्ञो वै पशूनामायतनं , स्वे वा एतदायतने यजमानो भ्रातृव्यस्य पशून् वृङ्क्ते , अनपक्रामुका अस्मात् पशवो भवन्ति ॥

4.2.5 अनुवाकः5  
वसीयस्येहि , श्रेयस्येहि , भूयस्येहि , चित्ता एहि , दधृष्येहि , इडा एहि , सूनृता एहि , चिदसि , मनासि , धीरसि वस्वी रन्तिः सुमनाः ॥
सूनरि विश्वा त्वा भूतानुप्राणन्तु , विश्वा त्वं भूतानुप्राण , भूयस्यायुरसि , इष्टिरसि , सरूपवर्षा एहि ॥ एमामनु सर्पतेमौ भद्रौ धुर्या अभि । नीव शीर्षाणि मृढ्वं॥
सा नः सुप्रतूर्तिः प्रिया नः सुहार्णः प्रियवनिर्मघवनिरन्ता एहि , जुष्टा एहि , इडा एहि , अदिता एहि , उपहूत उपहवं तेऽशीय , सुहवा ना एहि सह रायस्पोषेण ,
देवीर्देवीरभि मा निवर्तध्वं ॥ स्योना स्योनेन घृतेन मा समुक्षत ॥ नमे तदुपदंभिषर्धृषिर् ब्रह्मा यद् ददौ । समुद्रादुदजनि वः स्रुचा ॥ वारग्रे विप्रस्य तिष्ठति शृङ्गेभिर्दशभिर् दिशम् ॥ 
4.2.6 अनुवाकः6  
वसीयस्येहीति ,
ब्रह्म वै वसीयो , ब्रह्म वा एतदत्याह्वयति , श्रेयस्येहीति क्षत्रं वै श्रेयः , क्षत्रं वा एतदत्याह्वयति , भूयस्येहीति , विड्वै भूयसी , विशँ वा एतदत्याह्वयति , चित्ता एहीति , मनो वै चित्तं , मनो वा एतदत्याह्वयति , दधृष्येहीति , वाग् वै दधृषि , वाचं वा एतदत्याह्वयति , इडा एहीति , पशवो वा इडा , पशून् वा एतदत्याह्वयति , सूनृता एहीति , अन्नं वै सूनृता , अन्नं वा एतदत्याह्वयति , एता वै सप्त देवगव्य , स्ताः क्रीतो वैतहोत्रो विदांचकार , ताभिरदः कुरूणां कौन्ते पशूनत्याह्वयत् , ताः कुरवो ब्राह्मणेष्वन्वैच्छन् , ताः कुमारवत्याश्वदक्षिणा अविन्दन् ,
सोऽब्रवीत् , मा सूर्क्ष्यत , एताभिर्वा अहं एता अत्याह्वयिष्यामीतराभिरितरा ,
यानि खलु वा एतासां प्रियाणि धामानि तानि क्रीतो न वेदेति, स संयत्ते संग्रामे छदिर्दर्श , एताभिरेवैता अत्याह्वयिष्यामीतराभिरितरा , यतरत्र खलु वा एता अत्याहूयन्ते तत् पशवोऽभिसंक्रामन्ति यत्र पशवस्तद्देवा , यत्र देवास्तदिन्द्रस् , यतरान् वा एतेऽभिसंक्रामन्ति ते जयन्ति जयति संग्रामं ॥

4.2.7 अनुवाकः7  
सा वै सृष्टोभयान् देवमनुष्यानत्यमन्यत , तां देवा दर्शपूर्णमासाभ्यां उपप्रास्तृणत ,
तां वा एतदाप्नुवन् यदिडां , तां वा एतदाप्त्वा हरन्तो मन्यन्ते यदिडामुपह्वयन्ते , यर्हि तूष्णीमुपह्वयेत तर्ह्य् एताः सप्त वदेत् , यर्ह्युच्चैस्तर्ह्युत्तराः सप्त, 
धाम धामासां वर्णं वर्णमुपगच्छति , आ ह वा एनं अप्रतिक्शातं गच्छति य एवं वेद
यत्र समूला  ओषधीरुपगच्छेत् पशून् वा तदेता एव सप्त वदेत् , धामधामासां वर्णं वर्णमुपगच्छति , आ ह वा एनं अप्रतिक्शातं गच्छति य एवं वेद ,
सप्त स्थवीर्येण याजयेद्यस्य सप्त स्थविराश्चरमामन्तमा स्युर्वसीयस्येहि , श्रेयस्येहीति , एतदेतदेवास्मा अत्याह्वयति , यो वैश्यः शूद्रो वा बहुपुष्टः स्यात्तस्य गवां साण्डं वत्सतरम् अपगमयेत  ॥
इलान्दाः स्थ ॥ इति इलान्दा हि पशवः पूष्णो नक्षत्रं पोषयिष्णु ॥ इति
विश्येषु वा एतच्चरति पूष्णो नक्षत्रं पोषयिष्णु , तदेवापधापयते , तं अपाकुर्वीत ॥
आयुर्मे दाs , वर्चो मे दाs , रयिं मे दाः, पुष्टिं मे दाः ॥ इतिरयिमेवास्य पुष्टिं हरति , तं इतोऽभिसृज्याथेतोऽत्याह्वयेत् , वसीयस्येहि , श्रेयस्येहीति , एतदेतदेवास्या अत्याह्वयति , नास्य किंचनोदशिषत् , ग्रामकामं याजयेत् सारस्वत ऋग्भ्यां , संवत्सरो वै सरस्वान् , संवत्सरेणैवास्मै ग्रामं च्यावयति , वसीयस्येहि , श्रेयस्येहीति , एतदेतदेवास्या अत्याह्वयति , पशुकामं याजयेत् सारस्वत ऋग्भ्यां , संवत्सरो वै सरस्वान् , संवत्सरेणैवास्मै पशूंश्च्यावयति , वसीयस्येहि , श्रेयस्येहीति , एतदेतदेवास्मा अत्याह्वयति , सर्वासां दुग्धे चतुःशरावं ओदनं पचेद् ब्राह्मणेभ्यः पशुकामो , यच्चतुःशरावो , दिग्भ्य एवास्मै तेन पशूनवरुन्द्धे , यद् ब्राह्मणेभ्यो ,
ब्रह्मणस्तेन , न छिन्नं देयम् , पशुकाम इव ह्येष , वासो हिरण्यं वा देयम् ,
ईजानस्यास्य पशवो भूयांसो भवन्ति ॥
4.2.8 अनुवाकः8  
प्रजापतिर्वै न व्याहरत् , स आत्मनि एव पुण्यमायच्छत् , आत्मनः पुण्यं न निरवदत् , एतद्वै तद्यजुर्वदन्नान्यथा ब्रूयात् ॥ पुण्यं प्रशस्तं ॥ इति ब्रूयात् , आत्मनि एव पुण्यं यच्छति , आत्मनः पुण्यं न निर्वदति , यामदानीयाय ददाति तामस्य पशवोऽन्वपक्रामन्ति , यदि मन्येत , अदानीयायादामित्येतदेव यजुर्वदेत् ,
नमे तदुपदंभिषर्धृषिर् ब्रह्मा यद् ददा इति , तदेवैतेनापूरयति , तदाप्याययति ,
समुद्र इव ह वा अस्य व्यच्यमानो  न क्षीयते य एवं वेद ॥ वीरवतीर्भूयास्त या नो वीरवतोऽकर्त ॥ इति पुमांसं जातमभिमन्त्रयेत ॥ भूयसीर्भूयास्त या नो भूयसोऽकर्त ॥ इति स्त्रियं जाताम् ॥ अन्नादा भूयास्त ये नोऽन्नादानकर्त ॥ इति बलिहृतोऽभिमन्त्रयेत ॥ भूयांसो भूयास्त ये नो भूयसोऽकर्त ॥ इति सभासदः , पादौ प्रत्यवहरेत् , एते वै पशवा , उपोप ह वा एनं पशवो यन्ति नापयन्ति य एवं वेद ॥
पुण्या पुण्यमसूत् , चित्रा चित्रमसूत् , ऐडो मे भगवोऽजनिष्ठा मैत्रावरुणः ,
ऊर्जा मे भगवः सह जनिष्ठाः , संविदं मे विन्द ॥ इति पुमांसं जातमभिमन्त्रयेत ,
ऊर्जैवास्मै सह जायते , गच्छति पशूनां संविदं ॥ पुण्या पुण्यामसूत् ,
चित्रा चित्रामसूत् , ऐडी  मे भगवत्यजनिष्ठा मैत्रावरुणी , रायस्पोषेण मे भगवती सह जनिष्ठा , ज्ञात्रं मे विन्द ॥ इति स्त्रियं जाताम् , रायस्पोषेणैवास्मै सह जायते
गच्छति पशूनां ज्ञात्रं , ये प्राचीनं एकाष्टकाया जायन्ते पूर्वस्य ते सस्यस्योत्तमा , ये प्रतीचीनं अपरस्य ते सस्यस्य प्रथमा,स्तान् उभयान्त्सहाभिमन्त्रयेत , उभयान् एनान्त्सहावरुन्द्धे ॥
4.2.9 अनुवाकः9  
यो वै शक्तिं वेद स तच् शक्नोति यच् शिक्षति , इयं वै शक्ति , र्यो वा अस्या भूयिष्ठभाग् भवति स तच् शक्नोति यच् शिक्षति , भूयिष्ठभाग्घ वा अस्या भवति य एवं वेद , पशवो वै शक्ति , र्यो वै पशूनां भूयिष्ठभाग् भवति स तं शक्नोति यच् शिक्षति , भूयिष्ठभाग्घ वै पशुमान् भवति य एवं वेद , तस्या व्रतं न हतेति ब्रूयात् ॥ कुरुत इति ब्रूयात् , नान्तर्वत्नीति ब्रूयात् , विजन्या इति ब्रूयात् , भुवनं असि सहस्रमिन्द्राय त्वा सृमोऽददात् ॥ इति सृमो वै नामासुर आसीत् , तोयेयं पृथिवी पशुभिः पूर्णासीत् , तानिन्द्रोऽवृङ्क्त , तस्मादाहुः, ऐन्द्राः पशवा इति ,
यावतीनामिदं करोमि भूयसीनां उत्तरां समां क्रियासम् ॥ इति गवां लक्ष्म कुर्यात् ,
भूयसीनां एवोत्तरां समां करोति , पशवो वै सृष्टा एकैकं नक्षत्रं उपातिष्ठन्त , तेन प्राजायन्त , न भूमानं अगच्छन् , ते रेवतीमुपातिष्ठन्त, रेवत्यां प्राजायन्त , रेवत्यां भूमानमगच्छं , स्तस्माद्यत् किंच पशूनां कुर्वीत तद् रेवत्यां कुर्वीत , उप ह्येनं पशवस्तिष्ठन्ति , प्रास्य पशवो भवन्ति य एवं वेद , यस्य दक्षिणतः प्रतिभिन्नं दक्षिणत उपाश्चरत् तत्त्वष्टुर्लक्ष्म देवलक्ष्मं यज्ञियं यज्ञकामः कुर्वीत ,
उप ह्येनं यज्ञो नमति , यस्योभयतः प्रतिभिन्नमुभयत उपाश्चरत्तद् गायत्रं लक्ष्म पशव्यं पशुकामः कुर्वीत , पशुमान् भवति , यस्योभयतः प्रतिभिन्नमुभभयत उपाश्चरत्तत् त्रैष्टुभं लक्ष्म पूतस्य रूपं प्रतिष्ठाकामः कुर्वीत , गच्छति प्रतिष्ठां ,
वसिष्ठस्य स्थूणाकर्ण्यो , वसिष्ठो वै रयिमपश्यत् , तामात्मन्नधत्त , यत् स्थूणाकर्णीः कुरुते पशुष्वेव रयिं धत्ते , जमदग्नेः कर्करिकर्ण्यो , जमदग्निर्वै पुष्टिमपश्यत् , तामात्मन्नधत्त , यत् कर्करिकर्णीः कुरुते पशुष्वेव पुष्टिं धत्ते , असुराणां सास्नाकृत्यः , क्षिप्रं बह्वीर्भवन्ति क्षिप्रं पराभवन्ति , अमेध्याः कर्णाः , क्षिप्रं बह्वीर्भवन्ति , यज्ञस्त्वेनाननूपनमतीव , निर्ऋत्याः छिद्रकर्ण्यो , यच् छिद्रकर्णीः कुर्वीत निर्ऋतिरस्य पशोर् निगृह्णीयात् , न प्रछिन्द्या कर्ण्यः कार्या न दात्राकर्ण्यः , पराचीनं इव हि तन् निवृत्तं अगस्त्यस्य विष्ट्यकर्ण्यः , कश्यपस्य कम्बुन्युद्धस्ता ,  , इन्द्रस्याक्लस्ताs , अथो आहुः , प्रजापतेरिति , उभयं ज्येष्ठलक्ष्मं ज्यैष्ठ्यकामः कुर्वीत, प्र समानानां ज्यैष्ठ्यमाप्नोति , प्रजापतिः पशूनसृजत , स वा असृग् एव नासृजत , असृष्टँ वा एतत् , तदस्नोऽसृक्त्वं , क्रूरं पशूनां कर्ष्या इति वै सोऽसृग् नासृजत , क्रूरं वा एष पशूनां कुरुते योऽक्ष्णुते , यदनक्षितास्तेनाक्षिताः , अथ यदनक्षिता इति श्रूयन्ते तेनाक्षिताः, तदाहुः , 
न वा एतं एता अमुत्रागच्छन्ति या अनक्षिता इति , तस्मादक्षितव्याः , न तेजनेनाक्ष्णुयात् , वज्रो वै तेजनं , यत्तेजनेनाक्ष्णुयाद्वज्रेण पशूनर्पयेत् , न श्यामेनायसा क्रूरं , तदशान्तम् इक्षुकाण्डमप्सु वासयित्वा तेनाक्षितव्या, स्तद्धि शिवं ,  तच् शान्तम् , अथो आहु , र्लोहितेनायसेति , तद्धि शिवं तच् शान्तम् ॥

4.2.10 अनुवाकः10  
इह प्रजा विश्वरूपा रमन्ताम् अस्मिन् गोष्ठे विश्वभृतो जनित्रीः ।
अग्निं कुलायमभि संविशन्तीः समासृजन्तु पयसा घृतेन ॥
इति गाः सायमायतीरभिमन्त्रयेत , अग्निर्वा एतासां योनिः , अग्निः कुलायम् ,
स्व एवैना योनौ स्वे कुलाये संवेशयति , नास्य पशवो नक्तमार्तिम् आर्च्छन्ति य एवं वेद ॥
सं वः सृजत्वर्यमा सं पूषा  सं बृहस्पतिः । समिन्द्रो यो धनंजयः ।
संजग्माना अविह्रुता अस्मिन् गोष्ठे पुरीषिणीः । स्वावेशा ना आगत ॥
इति गाः संसृजेद्या अस्य पुरा स्युर् याश्चान्यतो विन्देत , पशवो वै घृतं ,
अग्नी रुद्रो , यज्जुहुयाद् रुद्रायास्य पशूनपिदध्यात् , तत् संसृज्या एव ,
उभयीर्ह भूयसीर्भवन्ति , सं वः सृजत्वर्यमेति , यज्ञो वा अर्यमा , यज्ञेनैवैनाः संसृजति , सं पूषेति , पुष्टिर्वै पूषा , पुष्ट्यैवैनाः संसृजति , सं बृहस्पतिरिति , 
ब्रह्म वै बृहस्पति , र्ब्रह्मणैवैनाः संसृजति , समिन्द्रो यो धनंजय इति , इन्द्रियं वा इन्द्रस् , इन्द्रियेणैवैनाः संसृजति , रेवती तन्तिः पृथिवी माता रेवतीरापा ओषधयः ॥
ता नो हिन्वन्तु सातये धिये जुषे ॥ इति तन्तिं वितनुयात् , ताम् अनुमृज्यात् ॥ रय्या त्वा पुष्ट्यानुमार्ज्मि ॥ इति रय्यैवैनां पुष्ट्यानुमार्ष्टि , तस्या व्रतं न रिक्ता स्यात् , नोपर्युपरि संचरेयु , र्नाभिवर्षेन्नाभितपेत् , एतद्वै बस्तो रामकायनो विदांचकार तन्त्या वितननं , स सहस्रं पशून् प्राप , प्र सहस्रं पशूनाप्नोति य एवं वेद ॥
पिता वत्सानां पतिरघ्न्यानां उतायं पिता महतां गर्गराणां ।
रेतोधां त्वा यशोधां रायस्पोषायोत्सृजेत् ॥
इत्य् ऋषभस्य कर्ण उत्सृजमानो वदेत् , रेतोधां एवैनं यशोधां रायस्पोषायोत्सृजते , 
यो वैश्यः शूद्रो वा बहुपुष्टः स्यात्तस्य गवां गोष्ठादेकविंशतिं शकानि आहृत्यैकविंशतिम् आहुतीर् जुहुयात् , एकविंशतिर्वै मनुष्यलोकाः , मनुष्यलोकेभ्य एवास्मै पशूनवरुन्द्धे , एतैरेव जुहुयात् गोनामैरग्रेत्वर्या गोर्भसदि पशुकामो ,
मुखं वा एष पशूनां , मुखत एवास्मै पशून् निनयति ॥

4.2.11 अनुवाकः11  
यासामिन्द्र उदाजत वसु नाम रूपं पशूनां उषसं धाम पश्यमानः ॥ तासामयं योनिरयं गोष्ठ इह रयिः पुष्टिः ॥ स्वाहा ॥ इति जुहुयात् ॥ यासां बृहस्पतिरुदाजतेडा नाम रूपं पशूनां संगवं धाम पश्यमानः ॥ तासामयं योनिरयं गोष्ठ इह रयिः पुष्टिः ॥ स्वाहा ॥ इति जुहुयात् ॥ यासां मरुत उदाजन्त ज्योतिर्नाम रूपं पशूनां मध्यन्दिनं धाम पश्यमानाः ॥ तासामयं योनिरयं गोष्ठ इह रयिः पुष्टिः ॥ स्वाहा ॥ इति जुहुयात् ॥ यासां प्रजापतिरुदाजतायुर्नाम रूपं पशूनामपराह्णं धाम पश्यमानः ॥ तासामयं योनिरयं गोष्ठ इह रयिः पुष्टिः ॥ स्वाहा ॥ इति जुहुयात् , एतानि वा अह्नो रूपाणि , एतेषु वा अह्नो रूपेषु देवाः पशूनां रूपाण्यवृञ्जत , तदेतेष्वेवाह्नो रूपेषु यजमानो भ्रातृव्यस्य पशून् वृङ्क्ते , घृतेन जुहोति , पशवो वै घृतं ,
पशुभिरेव पशून् वृङ्क्ते , तन् न सूर्क्ष्यं , प्रातरेवान्तर्गोष्ठासु गोषु होतव्यं , सर्वा एनाः सहावरुन्द्धे , एतैरेव जुहुयाद्गोष्वाकृतासु , योनितो वा एतत् पशूनग्रहीत् , अपिहीनाः परिपरिणः कृण्वन्ति , एतैरेव जुहुयात् संग्रामे , अथाश्वानभिमन्त्रयेत ॥ मित्रभृतः क्षत्रभृता ओजोभृतो बलभृतो , वयं जयेम वयं सहेम , वयं भवेम , वयं पुषेम ॥ इति
जयति संग्रामं ॥ रोहिणीर्वो वृञ्जे गायत्रेण छन्दसा , अरुणा वो वृञ्जे त्रैष्टुभेन छन्दसा , गौरीर्वो वृञ्जे जागतेन छन्दसा, बभ्रुवो वो वृञ्जा आनुष्टुभेन छन्दसा
गर्भान् वो वृञ्जे  पाङ्क्तेन छन्दसा , रूपाणि वो वृञ्जे शाक्वरेण छन्दसा , सर्वान् वो वृञ्जेऽनाप्तेन छन्दसा, तत्सप्त , सप्तपदा शक्वरी , शाक्वराः पशवः , 
पशून् एवावरुन्द्धे , गायत्री प्रथमा ,  गायत्र्युत्तमा , तेजो वै गायत्री ब्रह्मवर्चसं , तेजसा च वावास्मा एतद् ब्रह्मवर्चसेन चोभयतः पशून् परिगृह्णाति ॥

4.2.12 अनुवाकः12  
प्रजापतिर्वै त्रीन्महिम्नोऽसृजताग्निं वायुं सूर्यम् , ते चत्वारः पितापुत्राः सत्त्रमासत , ते स्वेदं समवौक्षन् , तदभवत् , तद्वा अस्यैतन्नामाभूदिति , सर्वमभूदिति , तद्वा अस्यैते नामनी क्रूरे अशान्ते , तस्मादेते न ग्रहीतव्ये , क्रूरे ह्येते अशान्ते , 
प्रजापतिर्वै स्वां दुहितरं अभ्यकामयतोषसं , सा रोहिदभवत् , ताम् ऋश्यो भूत्वाध्यैत् , तस्मा अपव्रतमछदयत् , तमायतयाभिपर्यावर्तत , तस्माद्वा अबिभेत् , सोऽब्रवीत् , पशूनां त्वा पतिं करोमि , अथ मे मा स्था इति , तद्वा अस्यैतन्नाम पशुपतिरिति , तमभ्यायत्याविध्यत् , सोऽरोदीत् , तद्वा अस्यैतन्नाम रुद्र इति , ते वा अस्यैते नामनी शिवे शान्ते , तस्मादेते कामं ग्रहीतव्ये , शिवे ह्येते शान्ते , ततो यत् प्रथमं रेतः परापतत्तदग्निना पर्यैन्द्ध , तदासामघ्न्यात्वं , ततो यदत्यस्रवत् तद् बृहस्पतिरुपागृह्णात् , तदासां उस्रियात्वं , अशकामेति , तदासां शक्वरीत्वं , गातुमविदामेति , तदासां गोत्वं , एतानि वा आसां नामानि , सर्वैरेवासां नामभिः सर्वैः कामैर् भुङ्क्ते य एवं वेद , पशवो वै सृष्टा एतानि नक्षत्राण्यन्वपाक्रामन् पौर्णमासीमष्टकाममावास्यां चित्रामश्वत्थं , तस्मात्तेषु गौर्नापाकृत्या , यामपाकुर्यात्तामस्य पशवोऽन्वपक्रामेयुः ॥

4.2.13 अनुवाकः13  
देवा वै सर्वे सहान्तर्वन्तोऽभवन् , ते सर्वे सह व्यजायन्त , तदेकवृदशयत् संवृत्तं ,
तद्देवा इत्थं चेत्थं च व्यत्यचरन् , तन् मित्रावरुणा अचायताम् , स्याद्वै य एनद्विकुर्यादिति , तद् गां द्विपदीमकुरुताम् , सा न प्रत्यतिष्ठत् , तस्या अन्यत आहृत्येर्मौ प्रत्यधत्तां , तस्मादेता अबद्धा अस्थन् , सा चतुष्पदी भूत्वा प्रत्यतिष्ठत् , 
प्रति प्रजया च पशुभिश्च तिष्ठति य एवं वेद , तस्यां वै पयः पर्यपश्यन् , तां देवा अदुह्र हरितेन पात्रेण यज्ञं चामृतं च , दुहे यज्ञं चामृतं च य एवं वेद , अथ पितरोऽदुह्र रजतेन पात्रेणोर्जं च स्वधां च , दुह ऊर्जं च स्वधां च य एवं वेद , अथ मनुष्या अदुह्र दारुपात्रेणान्नं च प्रजां च , दुहेऽन्नं च प्रजां च य एवं वेद , अथा ऋषयोऽदुह्र चमसेन छन्दांसि च पशूंश्च , दुहे छन्दांसि च पशूंश्च य एवं वेद , अथ गन्धर्वाप्सरसोऽदुह्र पुष्करपर्णेन पुण्यं गन्धं , दुहे पुण्यं गन्धं य एवं वेद , अथ सर्पा अदुह्रालापुना विषं , दुहे भ्रातृव्याय विषं य एवं वेद , अथासुरा अदुह्रायस्पात्रेण स्रवता भूतिं च पराभूतिं च , दुहे भ्रातृव्यायाभूतिं च पराभूतिं च य एवं वेद , तां वा इन्द्रोऽनयैवोपासीदत , इदं सर्वमदुहद्यदिदं किंच , तां दुग्ध्वा प्रत्यनुदत , सा प्रतिनुत्ता कुमना अतिष्ठद् ध्यायन्ती , तां प्रजापतिरचायत् , ध्यायति वा इति , सोऽब्रवीत् , किं ध्यायसीति , साब्रवीत् , ये माधुक्षत ते मा प्रत्यनुदन्तेति , सोऽब्रवीत् , मा सूर्क्षस्तथा वै त्वा कर्ष्यामि यथोभयेषां देवमनुष्याणां प्रिया भविष्यसीति , तस्या घृतं पद्भ्योऽक्षरत् , तस्य घृतस्यादाय मुखं व्यमार्ट् ॥ उभयेषां त्वा देवमनुष्याणां प्रियां करोमि ॥ इति
तस्मादेषोभयेषां देवमनुष्याणां प्रिया , एतेनैव श्रोत्रियस्य मुखं विमृज्यात् ,
उभये ह्येतं देवमनुष्या विदुः , एतेन कुमार्या , एतेन पतिकामाया , एतद्वै गोवर्चसं न सर्वस्मा इव कुर्यात् , यस्मै तु कुर्यात्तेजस्वी स्यात् ॥
4.2.14 अनुवाकः14  
यो ललामः शितिपाञ् शितिककुञ् शितिभसञ् शितिवालः साशारिः सामक्ताष्टयूथा ,
प्राष्टौ यूथानि आप्नोति यस्य तादृङ्ङ् ऋषभो भवति , यस्य वालतुषः प्रतिष्ठितः सा प्रतिष्ठिता , प्रति प्रजया च पशुभिश्च तिष्ठति यस्य तादृङ्ङ् ऋषभो भवति , यः समन्तः शितिबाहुः सा समन्ता , समन्तः प्रजया च पशुभिश्च भवति यस्य तादृङ्ङ् ऋषभो भवति , यः शितिपृष्ठः सा तन्तिः , पशुमान् भवति यस्य तादृङ्ङ् ऋषभो भवति , अथ यस्यैकरूपस्य सतो लक्ष्म भवति सादारसृत् , नास्यामित्रो गा विधावति यस्य तादृङ्ङ् ऋषभो भवति , याजलोम्नी सा पोषयिष्णु ,
अजा इव प्रजायन्ते यस्य तादृङ्ङ् ऋषभो भवति , या श्यामा सा पोषयिष्णुः ,
क्षिप्रं बह्वीर्भवन्त्यपनिषादुकास्तु , यारुणा सा पोषयिष्णुः , क्षिप्रं बह्वीर्भवन्ति हिमेरवस्तु , या श्वेता सा पोषयिष्णुः , क्षिप्रं बह्वीर्भवन्ति दुश्चर्माणः तु , नाञ्जिः कार्यो न पृश्निः , अमिथुनं तत् , अथो व्याघ्ररूपं वै पृश्निः , बिभ्यत्यस्मात् पशवः , कनीयांसोऽस्य पशवो भवन्ति यस्य तादृङ्ङ् ऋषभो भवति , तदाहुः ,
बीजं एवोत्सृज्यं इति , एतद्वा आसां बीजं यद् रोहितं रूपं , पशुमान् भवति यस्य तादृङ्ङ् ऋषभो भवति , यो धूम्रस्ताम्रधूम्रः स प्रजापतिः , प्र प्रजया च पशुभिश्च जायते यस्य तादृङ्ङ् ऋषभो भवति , यस्य लोमशा ककुत्स स्तम्बी , स्तम्बीव प्रजया च पशुभिश्च भवति यस्य तादृङ्ङ् ऋषभो भवति , यस्योर्ध्वा ककुत्ता ऊर्ध्वा आप्यायन्ते , ऊर्ध्वा अस्य पशवा आप्यायन्ते यस्य तादृङ्ङ् ऋषभो भवति , यस्य दक्षिणतः पन्नं सा पापी सा स्रवन्ति , अथ यस्य सव्यत उन्नतं सा पुण्या सोपाहरन्ती , या उत्पृष्टिस्ता ऊर्ध्वा आप्यायन्ते , ऊर्ध्वा अस्य पशवा आप्यायन्ते यस्य तादृङ्ङ् ऋषभो भवति , यस्य सव्यतः पन्नं सा पापी सा स्रवन्ति , अथ यस्य दक्षिणत उन्नतं सा पुण्या सोपाहरन्ती , या सव्यसाचिनी सा पुण्या सोपाहरन्ती , या संशृङ्गी सा गोष्ठस्तां न प्रछिन्द्यात् , अनुसृष्टस्य गोषु स्याताम् , एतौ वै पशूनामस्कन्नं हविः , अस्कन्नमस्य हविर्भवति यस्यानुसृष्टिर्गोषु भवति ,
उक्षा चास्य वेहच्च गोषु स्याताम् , एतौ वै पशूनां ऊर्जं बिभृतो , अक्षोधुका अस्य पशवो भवन्ति यस्योक्षा च वेहच्च गोषु भवतः ॥
इति खिलकाण्डे गोनामिको द्वितीयः प्रपाठकः।।२।।

4.3.1 अनुवाकः1  
अरातीयन्ति वा अन्ये पुरुषाय नान्ये, येऽरातीयन्ति सा निर्ऋति , र्ये नारातीयन्ति सानुमति, स्तेभ्य उभयेभ्यः सह निर्वपन्ति , उभौ सह शृतौ कुर्वन्ति, नैर्ऋतेन पूर्वेण प्रचरन्ति दक्षिणा परेत्य स्वकृता इरिणे , एतद्वै निर्ऋतिगृहीतं पृथिव्या , निर्ऋतिगृहीत एव निर्ऋतिं निरवदयते , एकोल्मुकं निधाय विस्रंसिकायाः काण्डाभ्यां जुहोति, जुषाणा निर्ऋतिर् वेतु , स्वाहा, वासः कृष्णं भिन्नान्तं दक्षिणेति , एतद्धि निर्ऋत्या रूपं, अर्धं वै पुरुषस्य निर्ऋतिगृहीतं, अर्धमनिर्ऋतिगृहीतं , यन् निर्ऋतिगृहीतं तदेवास्मात्तेन निरवदयते, पुनरेत्यानुमत्या अष्टाकपालेन प्रचरन्ति निर्ऋतिमेव निरवदाय , इयं वा अनुमतिर्वाग् वै , अनुमतं एवैनं सवमाक्रमयति ,
अष्टाकपालो भवति, गायत्री हीयं, गायत्री वाक् , धेनुर्दक्षिणा , एतद्ध्यनुमत्या रूपं, अथ य उदञ्चः शम्यामतिशीयन्ते तान् उदङ् परेत्य वल्मीकवपाम् उद्रुज्य जुहुयात् , इदममुष्यामुष्यायणस्य क्षेत्रियम् अवयजा इति, तत् पुनरपिदधाति , इदमहममुष्यामुष्यायणस्य क्षेत्रियमपिदधामीति, क्षेत्रियं वा एतं गृह्णाति, ये चैनं अन्वियं क्षेत्रस्य पत्नी , अस्यां एव क्षेत्रियमवयज्याथैनं सवमाक्रमयति, श्वो भूत आदित्येभ्यो भुवद्वद्भ्यो घृते चरुरिति , आदित्या वा इत उत्तमाः स्वर्गं लोकमायन् , तेभ्य एव प्रोच्य स्वर्गं लोकं एति , आदित्या वा अस्मिंल्लोक ऋद्धा, आदित्या अमुष्मिन् , उभयोरेव लोकयोर् ऋध्नोति, वरो दक्षिणा, वरेणैव स्वर्गं लोकमभ्यारोहति, श्वो भूत आग्नावैष्णव एकादशकपाला इति , अग्निर्वै सर्वा देवता, विष्णुर्यज्ञो , देवताश्चैव यज्ञं चालब्धा , अग्निर्वै यज्ञस्यान्तोऽवस्तात् , विष्णुः परस्तात् ,  उभयत एव यज्ञस्यान्ता उदग्रहीत् , उभयत एव यज्ञस्यान्ता उद्गृह्य यथोत्सङ्ग आवपेत , एवं वा एतद्यज्ञं आवपते, तस्य यथाकामं निर्वपमाण एति , अनड्वान् वामनो दक्षिणा, यद्वही तेनाग्नेयो , यद्वामनस्तेन वैष्णवो , रूपेणैवैनं समर्धयति, श्वो भूतेऽग्नीषोमीया एकादशकपाला इति , अग्नीषोमाभ्यां वै वीर्येणेन्द्रो वृत्रमहन् , वृत्रं खलु वा एष हन्ति यो राजसूयेनाभिषिञ्चते, तद्वार्त्रघ्नं एवैतद्धिरण्यं दक्षिणा, सत्यं वै हिरण्यम् , सत्येनैव हन्ति, श्वो भूत ऐन्द्राग्न एकादशकपाला इति , अग्नीषोमाभ्यां वै वीर्येणेन्द्रो वृत्रमहन् , स ओजसा वीर्येण व्यार्ध्यत, स एतमैन्द्राग्नमपश्यत् , तेनौजो वीर्यमात्मन्नधत्त , ओजसा वा एष वीर्येण व्यृध्यते यो राजसूयेनाभिषिञ्चते , ओजो वीर्यमिन्द्राग्नी, ओजसैवैनं वीर्येण समर्धयतो , अनड्वान् ऋषभो दक्षिणा, यद्वही तेनाग्नेयो , यन् मुष्करस्तेनैन्द्रो , रूपेणैवैनं समर्धयति, श्वो भूत आग्नेयोऽष्टाकपालो माहेन्द्रं दधीति , ऋद्ध्या एवाग्नेय ,
इन्द्रो वै वृत्रमहन् , सोऽन्यान् देवानत्यमन्यत, स महेन्द्रोऽभवत् , स एतं उद्धारम् उदहरद् वृत्रं हत्वा, तदुद्धार एवास्य , एष भाग एव, तस्माद् राजा संग्रामं जित्वोदाजं उदजयत् , पयसा वा एष वीर्येण व्यृध्यते यो राजसूयेनाभिषिञ्चते, यत् पयः, पयसैवैनं समर्धयति , इन्द्रियेण वा एष वीर्येण व्यृध्यते यो राजसूयेनाभिषिञ्चते, 
यदैन्द्रम् , इन्द्रियेणैवैनं वीर्येण समर्धयति, देवताभिर्वा एष व्यृध्यते यो राजसूयेनाभिषिञ्चते, सर्वदेवत्यं वै वासो , यद्वासः क्षौमं दक्षिणा देवताभिरेवैनं समर्धयति ॥

4.3.2 अनुवाकः2  
देवा ओषधीषु पक्वास्व् आजिमयुः, स इन्द्रोऽवेत् , अग्निर्वावेमाः प्रथम उज्जेष्यतीति, सोऽब्रवीत् , यतरो नौ पूर्व उज्जयेत्तन् नौ सहेति, ता अग्निरुदजयत् , तदिन्द्रोऽनूदजयत् , तस्मादैन्द्राग्नम् , अथो आहु , राग्नेन्द्रं कार्यम् इति , अग्निर्हि ता अग्र उदजयत् , तदुज्जित्या एव , आग्रायणो द्वादशकपालो भवति, द्वादश मासाः संवत्सरः, संवत्सराद्धि तदध्यभवत्, सप्तदश सामिधेनीः कार्याः, पञ्च ऋतवो द्वादश मासा एष संवत्सरः, संवत्सराद्धि तदधि भवति , एका वै तर्हि यवस्य मुष्टिरासी,  देका व्रीहे,  रेका माषस्यै, का तिलस्य, तद्विश्वेदेवा अब्रुवन् , वयं व एतत् प्रथयिष्यामो , भागो नोऽस्त्विति, तद्विश्वे देवा अप्रथयन् , तद् भूम्न एव वैश्वदेवो , अथो प्रथयत्येवै, तेन पयसि स्याद् वैश्वदेवो , वैश्वदेवं हि पयो , अथ वा इयमब्रवीन्मयि वा एतदध्यसौ वृष्ट्या पचति, नैतदितोऽध्युज्जेष्यथ, भागो ना अस्त्विति, तदाभ्यां वावैष भागः क्रियते उज्जित्यै , अथो प्रतिष्ठित्या एव, यद् द्यावापृथिवीयः, सौमीर्वा ओषधयः, सोमा ओषधीनामधिराज, स्तस्य वा एष भागो यदकृष्टपच्यं , तदुद्धार एवा,ऽस्यैष एष भाग एव, तस्माद् राजा संग्रामं जित्वोदाजं उदजते, ग्राम्या वा अन्या ओषधय आरण्या अन्या, स्ता एवास्यैतेनोभयीरवेष्टा भवन्ति, याः फालकृष्टास्तासां एतेनाग्रायणं करोति या आरण्यास्तासां उत्तरेण , आनीतो वा एष देवानां य आहिताग्नि , र्यदकृत्वाग्रायणं नवस्याश्नीयाद्देवानां भागं प्रतिक्लृप्तमश्नीयादार्तिम् आर्छेत्, सर्वेभ्यो वा एषोऽन्येभ्योऽभिषिच्यते यो राजसूय,  आग्रायणोन्नाद्यस्यावरुद्ध्यै, वत्सः प्रथमजो दक्षिणा, रेत इव ह्येषोऽप्रजातः, प्रजात्यै ॥

अनुवाकः3  
अथैतानि चातुर्मास्यानि, संवत्सरं वै चातुर्मास्यानि परीज्यन्ते, संवत्सरादेवैनानि अध्याप्त्वावरुन्द्धे , उत्सन्नयज्ञो वा एष, संवत्सराद्वा अध्य् उत्सन्नयज्ञोऽवरुध्यते, संवत्सरादेवैनं अध्याप्त्वावरुन्द्धे, पशवो वा एते चातुर्मास्येभ्योऽध्यतिरिच्यन्ते, यच् शुनासीर्यम् , तान् एवाप्नोति, वर्ष्य उदके यजेत , एतद्धि पशूनां नेदिष्ठम्, अथैतानि पञ्च हवींषि संतत्यै ग्रामकामो यजेत, वायुर्वा इमाः प्रजा नस्योता इत्थं चेत्थं च नेनीयते, यद्वायवे, वायुरेवास्मै नस्योतां विशं निनयति , अन्नकामो यजेत, संवत्सरो वा इन्द्रः शुनासीरः, संवत्सरोऽन्नाद्यस्य प्रदाता, तं एव भागधेयेनोपासरत् , सोऽस्मा अन्नाद्यं प्रयच्छति, वर्ष्य उदके यजेत , एतद्ध्यन्नाद्यस्य नेदिष्टं 
वृष्टिकामो यजेत, वायुर्वा इमे समीरयति, स आप्याययति, ततो वर्षति, संवत्सरो वा इन्द्रः शुनासीरः , संवत्सरम् अनुवर्षति ॥

4.3.4 अनुवाकः4  
देवाश्च वा असुराश्चास्पर्धन्त, स वृत्र इन्द्रमब्रवीत्, त्वं देवानां श्रेष्ठोऽसि , अहमसुराणां,  संशक्नवाव, मा ना अन्योऽन्यं ऽवधीद् इति, तौ वै समामेताम् अनभिद्रोहाय, ते देवा वृत्रममन्यन्त , अयं वावेदं भविष्यतीति, त इन्द्र ऐच्छन् , हनामेमं इति , सोऽब्रवीत् संधा वै मे संहितान्भिद्रोहायेति, तमग्निरब्रवीत् ,अहं एव त्वेतः पास्यामीति पृथिव्या , अहमन्तरिक्षादिति वरुणः , अहं दिव इति रुद्रो,
ततो वै देवा वृत्रमघ्नन्, वृत्रं खलु वा एष हन्ति यो राजसूयेनाभिषिञ्चते तद्वार्त्रघ्नं एवैतत् , देवाश्च वा असुराश्च समयतन्त तानग्निस्त्रेधात्मानं कृत्वा प्रत्ययतता, अग्निरेवास्मिंल्लोके भूत्वा वरुणोऽन्तरिक्षे रुद्रो दिवि , स इन्द्रोऽमन्यत , अयं वावेदं भविष्यतीति, सोऽब्रवीत् , अहं विश्वाभ्या आशाभ्या इति, ततो वा अजयन् , स्तज् जित्या एवैतत् , एतेनैव याजयेत् संग्रामे, जयति संग्रामं, एतेनैव याजयेद् , भ्रातृव्यवन्तं,  यो वास्य प्रियः स्यात् तं , भवत्यात्मना, परास्य भ्रातृव्यो भवति, यद्वै तदिन्द्रस्तुरीय उपसमपद्यत तस्मादिन्द्रतुरीयम् , धेनुरनड्वाही दक्षिणा, यद्वहिनी तेनाग्नेयी, यद् धेनुः सती दान्ता तेन वारुणी, यद् गौस्तेन रौद्री, यत् पयस्तेनैन्द्री, रूपैरेवैनां समर्धयति , इन्द्रो वै नमुचिं नालभत, स रश्मीन् कुलायं कृत्वान्वारोहदमुमादित्यं , तं वा अन्वमन्त्रयत , सखाया असावेति, सोऽब्रवीत् , नाहं हनिष्यामीति, सोऽब्रवीत्,  संधां ते संदधै यथा त्वा न दिवा हनानि न नक्तं न शुष्केण नार्द्रेणेति, तस्य वा उपोदये सूर्यस्य नीहारं, संतत्यापां फेनेन शिरोऽछिनत् , 
तद्वा एनं अन्ववर्तत, मित्रद्रुगसीति, पाप्मा वै नमुचेः शिरः, पाप्मा वा एनं तदन्ववर्तत, पाप्मानं वै स तेनापाहत, तत्पाप्मानं एवैतेनापहते , अपां न्ययनादपामार्गानाहरन्ति , आपो वै रक्षोघ्नी , रपो रक्षांसि न तरन्ति रक्षसामपहत्यै, वरो दक्षिणा, वरेणैव वरं स्पृणोति , आत्मा हि वर , आत्मानं हि तस्य तदन्ववर्तत, ये देवाः पुरःसदो अग्निनेत्रा रक्षोहणस्ते नोऽवन्तु,  ते नः पान्तु , तेभ्यः स्वाहेति , एतद्देवत्या वा इमा दिशो , यथादेवतं वा एतदाभ्यो दिग्भ्योऽधि रक्षांस्यपहन्ति , अनुपरिक्रामं जुहोति, सर्वाभ्य एव दिग्भ्योऽधि रक्षांस्यपहन्ति , इदमहं रक्षोभिः समूहामि , अग्ने संदह रक्षः, संदग्धं रक्षा,  इत्याह रक्षसां ध्वरायै रक्षसामन्तरित्यै , अथ यत् पुनः समूह्य जुहोति याभ्य एव दिग्भ्योऽधि रक्षांस्यपावधीत्ता भागिनीः करोति अहिंसायै, रथः पञ्चवाही दक्षिणा, पञ्च दिशः पञ्च देवताः समृद्ध्यै ॥

अनुवाकः5  
सोमेनेजानं याजयेत् , संवत्सरं वा एतस्य छन्दांसि यातयामानि भवन्ति यः सोमेन यजते, छन्दांसि वै देविका , श्छन्दांसि वावास्मा एतदयातयामानि पुनर्यामाणि करोति, राजसूयेनाभिषिषिचानं याजयेत्, पष्ठौही दक्षिणा , आशां वा एष उपाभिषिञ्चते , आशा पष्ठौही , आशामेवास्मा अकः, पशुकामं याजयेत् , छन्दांसि वै देविकाः, पशवश्छन्दांसि, गायत्र्यनुमति , स्त्रैष्टुब् राका, जगती सिनीवाली, कुहूरनुष्टुब् , धाता वषट्कारो , या पूर्वा पौर्णमासी सानुमति , र्योत्तरा सा राका, या पूर्वामावास्या सा सिनीवाली, योत्तरा सा कुहू, श्चन्द्रमा एव धाता, यद्द्वे अवरे द्वे परे तन् मिथुनं , यत् पूर्यतेऽन्यां नान्यां तन् मिथुनं , यत् पश्यन्त्यन्यां नान्यां तन् मिथुनं , यदमावास्याया अधि चन्द्रमाः प्रजायते तन् मिथुनं , तस्मादेवास्मै मिथुनात् पशून् प्रजनयति, प्रजाकामं याजयेत् , धातारं उत्तमं कुर्यात् , स्त्रियो वै देविकाः, पुमान् धाता, पराचीर्वै प्रजा रेतो दधते, पराचीष्वेवासु रेतो दधाति, तदाहु , र्न वै तेन पराधत्ते यदन्तरा प्रवीयता,  इति व्यवदध्याद् धातारं मध्यतः , सर्वा एवैना वृषमोदिनीः करोति, तदाहु , र्जायत एव, पश्चाच्चर इव तु भवति, स्त्रीभ्यो ह्येनं पश्चात् परिणयन्तीति, स यदा जायेताथ धात्रे पुरस्तान् निर्वपेत् , अग्रं वै धाता , अग्रमेवैनं परिणयति ॥

4.3.6 अनुवाकः6  
आमयाविनं याजयेत् , धातारं मध्यतः कुर्यात्, संवत्सरो वै धाता, संवत्सरो हि वा एतस्य मुग्धो , अथैतस्यामयति, संवत्सरं वावास्मा एतन्मध्यतोऽचीक्लृपत् , अथैनं एतस्मान् मिथुनात् प्रजनयति , ईश्वराणि वा एतं एतानि छन्दांस्य् ऋते पशोरशान्तानि निर्मृजः, पशुरप्यालभ्यः शान्त्या अनिर्मार्गाय , एते वै पशवो यद् व्रीहयश्च यवाश्च, यद् व्रीहिमयः पुरोडाशो भवति तेनैव पशुरालभ्यते शान्त्या अनिर्मार्गाय, वीरस्था वा अन्ये पशवोऽवीरस्था अन्ये, ये पुरस्तात्पुरोडाशास्ते वीरस्था , ये पश्चात्पुरोडाशास्तेऽवीरस्था , ये पुरस्तात्पुरोडाशा भुञ्जतस्त उपतिष्ठन्ते, प्रजापतिं ह्येते प्रतिष्ठां अभ्यसृज्यन्त, ये पश्चात्पुरोडाशाः परा ते भवन्ति, यासु स्थालीषु सोमाः स्युस् ते चरवः स्युः, सोमो वै रेतोधाः प्रजननाय, सर्ववेदसेनेजानं याजयेत्, पशुभिर्वा एष व्यृध्यते यः सर्वं ददाति , अत्र वा एष जघन्यं पशून् पश्यति यत्रैनान् विभजति, यत्रैवैनान् विभजति तत एनान् पुनरवरुन्द्धे, य एव कश्च सोमेन यजेत तं याजयेत् , संवत्सरं वा एतस्य छन्दांसि यातयामानि भवन्ति यः सोमेन यजते, छन्दांसि वै देविका, श्छन्दांसि वावास्मा एतदयातयामानि पुनर्यामाणि करोति ॥

4.3.7 अनुवाकः7  
अथैतत् त्रिषंयुक्तं , यत् पूर्वं त्रिषंयुक्तं इत एवास्मै तेनोर्ध्वान् इमांल्लोकान् दाधार, यदुत्तरं त्रिषंयुक्तं अमुत एवास्मै तेनार्वाच इमांल्लोकान् दाधार, तदेषां वावैते लोकानां विधृत्यै, यत् पूर्वं त्रिषंयुक्तं वीरजननं तत् , यदुत्तरं पशुजननं तत् , यत् पूर्वं त्रिषंयुक्तं वीरान् एवास्मै तेन जनयति, यदुत्तरं पशूंस्तेन, यत् पूर्वं त्रिषंयुक्तं 
रेत एव तेन दधाति, यदुत्तरं प्र तेन जनयति, यत् पूर्वं त्रिषंयुक्तं तेन यज्ञकामो यजेत , अग्निर्वै सर्वा देवता , विष्णुर्यज्ञो , देवताश्चैव यज्ञं चालब्ध , ऐन्द्रो वै यज्ञो , विष्णुर्यज्ञ, स्तद्यज्ञस्यैवैष आरंभो , अथ यद् वैष्णवो , विष्णुर्वै यज्ञो , यज्ञ एव प्रतितिष्ठति, यदुत्तरं त्रिषंयुक्तं तेन पशुकामो यजेत, सोमो वै रेतोधाः, पूषा पशूनां प्रजनयिता, सोम एवास्मै रेतो दधाति, पूषा पशून् प्रजनयति , इन्द्रियेण वै पशवः प्रजायन्ते, पूषा प्रजनयति , इन्द्रियेणैवास्मै पूषा पशून् प्रजनयति , अथ यत् पौष्णः, पशवो वै पूषा, पशुष्वेव प्रतितिष्ठति , अथैतद् वैश्वानरवारुणं , संवत्सरो वा अग्निर्वैश्वानर, स्तस्य वा एते स्वा यद् ऋतवो, तेषां वा एषोऽभिषिक्तो राजा , अभिषिक्तो वै देवानां वरुणः , एतौ वै देवानां सूतौ , एतौ सवपती, एतौ सवस्येशाते, ता एनं सुवाते, यावन्तो वा एतस्य स्वा अनुका वै त एतं, अनुका देवा वरुणं , यावन्त एवास्य स्वास्तानस्मा अनुकानविवादिनः करोति , इयांश्चरुर्भवति , एतावान् वा आत्मा, यावान् एवास्यात्मा तं वरुणान् मुक्त्वा, संवत्सरो वा अग्निर्वैश्वानरः, संवत्सर एवैनं प्रतिष्ठापयति, संवत्सरायुषं एनं करोति, तस्माद् राजसूयाभिषिक्तस्य जरसा दन्ता अवशीयन्ते, संवत्सरे ह्येनं प्रतिष्ठापयति, संवत्सरायुषं एनं करोति, यो ज्योगामयावी स्यात् तं एतेन याजयेत् , वरुणेन हि वा एष पाप्मना गृहीतो , अथैतस्य ज्योग् आमयति, यद्वारुणः , वरुणादेवैनं तेन मुञ्चति , इयांश्चरुर्भवति , एतावान् वा आत्मा, यावान् एवास्यात्मा तं वरुणान् मुक्त्वा, संवत्सरो वा अग्निर्वैश्वानरः, संवत्सर एवैनं प्रतिष्ठापयति, संवत्सरायुषं एनं करोति ॥

4.3.8 अनुवाकः8  
अथैते रत्निनः, क्षत्रस्य वा एतानि अङ्गानि, यस्य वा एतानि ओजस्वीनि भवन्ति तद् राष्ट्रम् ओजस्वी भवति तानि एवास्यौजस्वीनि करोति, क्षत्रस्य वा एतानि अङ्गानि, यस्य वा एतानि तेजस्वीनि भवन्ति तद् राष्ट्रं तेजस्वी भवति, तानि एवास्य ब्रह्मणा तेजस्वीनि करोति, बार्हस्पत्यश्चरुर् ब्रह्मणो गृह इति, ब्रह्म वै बृहस्पति , र्बृहस्पतिपुरोहित खलु वै राष्ट्रम् ऋध्नोति, ब्रह्म वा एतत् पुरस्ताद् राष्ट्रस्यात्यौहीत् , अथो ब्रह्मण एव राष्ट्रम् अनुकं करोति , ऐन्द्र एकादशकपालो राज्ञो गृह इति , इन्द्रियं वा इन्द्र, इन्द्रिय एव प्रतितिष्ठति ,
आदित्यश्चरुर्महिष्या गृह इति , इयं वा अदिति , रस्या एवैनं मात्रां गमयति , इमां एवैनं प्रजाभ्य उपजीवनीयं करोति, धेनुर्दक्षिणा , एतद्ध्यदित्या रूपं , नैर्ऋतश्चरुर्नखावपूतानां परिवृक्त्या गृह इति, निर्ऋतिगृहीता हि वा एषा , अथैतां परिवृञ्जन्ति निर्ऋतिमेव निरवदाय , इयं वा अनुमति , रस्या एवैनं मात्रां गमयति , इमां एवैनं प्रजाभ्य उपजीवनीयं करोति, श्येनी वण्डापस्फुरा दक्षिणा , एतद्धि निर्ऋत्या रूपं, आग्नेयोऽष्टाकपालः सेनान्यो गृह इति , अग्निर्वै सर्वा देवता , देवताभिरेवास्य सेनामुखं जित्यै संश्यति, हिरण्यं दक्षिणा, सत्यं वै हिरण्यम् ,
सत्येनैव जयति , आश्विनो द्विकपालः संग्रहीतुर्गृह इति, रथरेषं एवास्मात्तेन निरवदयते, सवत्यौ दक्षिणेति, सवत्या इव हि सव्यस्थसारथी रथमभि, सावित्रोऽष्टाकपालः क्षत्तुर्गृहे प्रसूत्यै , अथो सवितेव ह्येष प्रजाभ्यः प्रसुवति, वारुणो यवमयो दशकपालः सूतस्य गृहे, मारुतः सप्तकपालो वैश्यस्य ग्रामण्यो गृह इति, सूतमुखा वै विट् क्षत्रमुपतिष्ठते, सूतमुखां वावास्मा एतद्विशं मुखतोऽन्नाद्यायोपदधाति, पौष्णश्चरुर्भागदुघस्य गृह इति, पुष्टिर्वै पूषा, पुष्टिमेवास्य भागे दधाति, वैष्णवस्त्रिकपालस्तक्षरथकारयोर्गृह इति, विष्णुर्वै यज्ञो , यज्ञ एव प्रतितिष्ठति, रौद्रो गावीधुकश्चरुरक्षावापस्य गृहे गोविकर्तस्य चेति , अन्तत एवास्मात्तेन रुद्रं निरवदयते , अथो रुद्र इव ह्येतौ पशू अभिमन्येते, एकादश वा एतानि हवींषि , एकादशाक्षरा त्रिष्टुब् , वीर्यं त्रिष्टुब् , वीर्य एव प्रतितिष्ठति, नाना वा एत एतेषामाशिषोऽवरुन्धते, यत्सह निर्वपेयुररत्निनः स्यु , रैन्द्र एकादशकपालो राज्ञो गृह इति , इन्द्रियं वा इन्द्र , एकधा वा एतद्यजमाने यज्ञस्याशीः प्रतितिष्ठति ,
ऐन्द्रो हि यजमानः ॥

4.3.9 अनुवाकः9  
इन्द्रायांहोमुचा एकादशकपालं निर्वपेत् , यदेव किंचार्वाचीनं जनितोरेनः करोति तत एनं अंहोमुङ् मुञ्चति , इन्द्राय सुत्राम्णा एकादशकपालं , य एवोपवादी योऽभिदासति तत एनं सुत्रामा त्रायते , अथैतन् मैत्राबार्हस्पत्यं , सत्यं वै मित्रो , ब्रह्म बृहस्पतिः, सत्यं चैव ब्रह्म चालभ्य दीक्षते, क्षत्रं वै मित्रो , ब्रह्म बृहस्पतिः, क्षत्रं चैव ब्रह्म चालभ्य दीक्षते, यस्य राष्ट्रं शिथिरमिव स्यात् तं एतेन याजयेन् मैत्राबार्हस्पत्येन, क्षत्रं वै मित्रो , ब्रह्म बृहस्पति, र्ब्रह्मणि वा एतत् क्षत्रं प्रतिष्ठापयति द्रढिम्नेऽशिथिरत्वाय , अथैते देवस्व , एते वै देवानां सूता , एते सवपतय , एते सवस्येशते, त एनं सुवते, तस्माद्वा एतमाहुः, पूर्वेद्युर्वा एष सूयतेऽभितश्च सिच्यता इति , अथैष मारुत एकविंशतिकपाल, स्त्रिर्वै सप्तसप्त मरुतो , विण् मरुतो , विशो वा एतन्मध्यतः सूयते, तस्माद्वा एष विशः प्रियो , विशो हि मध्यतः सूयते, वरुणस्य वा अभिषिच्यमानस्येन्द्रियं वीर्यमपाक्रामत् , तत् त्रेधाभवत्,  भृगुस्तृतीयमभवत् , श्रायन्तीयं तॄतीयम् , सरस्वतीं तॄतीयं प्राविशत् , यद् भार्गवो होता भवति श्रायन्तीयं ब्रह्मसामं सारस्वतीरापस्तदेवेन्द्रियं वीर्यं तेज आप्नोति, वाचा वा एतमभिषिञ्चन्ति यमभिषिञ्चन्ति, वाक् सरस्वती, सारस्वतीरापो , यत् सारस्वतीभिः सूयते यावत्येव वाक् तया सूयते ॥

4.3.10 अनुवाकः10  
अपां वा एतानि चित्राणि , अपां वा एतच् चित्राणि संभरन्ति , अपामेनं चित्रिरभिषिञ्चन्ति, चित्रमस्मिन् दधति, तस्माद्वा एषोऽभिषिक्तश्चित्रं राजेति श्रूयते , अपां ह्येनं चित्रैरभिषिञ्चन्ति, चित्रमस्मिन् दधति, यथा वा इदं मधुकृतो मधु संभरन्त्येवं वा एतदपामोषधीनां रसं संभरन्ति , अपामेनं ओषधीनां रसेनाभिषिञ्चन्ति, रसं अस्मिन् दधति, तस्माद्वा एतमाहु , रसी राजा पुण्या इति , अपां ह्येनं ओषधीनां रसेनाभिषिञ्चन्ति,  रसं अस्मिन् दधति, वरुणसवो वा एष, वारुणीरापो , यदद्भिरभिषिञ्चति वरुणमेवैनं अक, र्विषुवान् वै सरस्वती, 
सारस्वतीरापो , यत् सारस्वतीभिः सूयते विषुवान् भवति, षोडश ग्रहा गृह्यन्ते,  षोडश होमा हूयन्ते, तद् द्वात्रिंशत् , द्वात्रिंशदक्षरानुष्टुब्, वागनुष्टुब् , यावत्येव वाक् तया सूयते ॥
इति खिलकाण्डे तृतीयः प्रपाठकः।।
प्रपाठकः4  
4.4.1 अनुवाकः1  
प्रतीपमन्य ऊर्मिर् युध्यत्यन्वीपमन्यो मिथुनत्वाय, यत्तस्य गृह्णाति यः प्रतीपं युध्यति ओजसा वा एष वीर्येण प्रतीपं युध्यति , ओजसा वा एतद्वीर्येण राष्ट्र ओजो वीर्यं दधाति , अथ यत्तस्य गृह्णाति योऽन्वीपं ईरयति माहिषं तेन तोकं प्रजनयति , अथ यन् नदीपतेर् अपां वा एतन् मिथुनं, अपां वा एतन् मिथुनेन राष्ट्रे मिथुनं दधाति , अथ यदप्रहावरीणां मध्यमेष्ठेयं तेनावरुन्द्धे , अथ यत् परिवाहिणीनां पारेवस्यन्त्यास्तेन तोकं प्रजनयति , अथ या आपोऽञ्शेरा,  ओजसा वा एता वीर्येणापोऽञ्शेरा , ओजसा वा एतद्वीर्येण राष्ट्र ओजो वीर्यं दधाति , अथ यत् कूप्यानां उभयीस्तेनापोऽवरुन्द्धे, याश्च समुद्रिया याश्चासमुद्रिया ईश्वरा वा एतं एता स्रोतस्या आपोऽशान्ता निर्मृजो , यत् स्थावराणां गृह्णाति, शान्त्या अनिर्मार्गाय, या आतपति वर्षति याश्च परिददृशे ता आपो ब्रह्मवर्चस्या, स्ताभी राष्ट्रे ब्रह्मवर्चसं दधाति , अथ यद्ध्रादुनीनां विशस्तेन वीर्यमवरुन्द्धे , अथ यत् पुष्पाणां आरण्यं तेन अथ यदुल्ब्यानां , वज्रो वै पशवो , वज्रा उल्ब्या , वज्रेण वा एतद् राष्ट्रे वज्रं दधाति , अथ यत् पयसः, पयसा वा एतद् राष्ट्रे पयो दधाति , अथ यद् घृतस्य , एता वा आपोऽनाधृष्या, स्ताभी राष्ट्रम् अनाधृष्यं करोति , अथ यन्मधो , रपां वा एष ओषधीनां रसो , अपां वा एतदोषधीनां रसेन राष्ट्रे रसं दधाति, षोडश वा एते ग्रहाः प्राजापत्याः, समानीतः सप्तदशः, प्रजापतिः सप्तदशः, प्रजापतिमेवाप्नोति ॥

4.4.2 अनुवाकः2  
देवीरापो मधुमतीः संसृज्यध्वं महि क्षत्रं क्षत्रियाय वन्वाना इति , एता हि क्षत्रस्य वन्त्री , रनाधृष्टाः सीदतोर्जस्वतीर्महि वर्चः क्षत्रियाय दधतीरिति , एता हि क्षत्रस्य धात्री, रनिभृष्टमसीति , अनिभृष्टँ ह्येव राष्ट्रम् अक, स्तपोजा इति , तपोजा हि राष्ट्रम् , सोमस्य दात्रम् इति, सोमस्य ह्येतद् दात्रम् , शुक्रा  वः शुक्रेण पुनामि,  चन्द्रा वश्चन्द्रेण पुनामीति , आयुर्वै हिरण्यम् , आयुष्या एवैना अकर् , वर्चो वै हिरण्यम् , वर्चस्या एवैना अकर् , देवो वः सविता पुनात्वछिद्रेण पवित्रेणेति , एतद्वा अछिद्रं पवित्रं यत् सूर्यस्य रश्मयो , अछिद्रेणैवैनाः पवित्रेण पुनाति, स्वाहा राजसूया इति , राजसूया ह्येताः सधमादो द्युम्न्या ऊर्जा एका,  इति व्यानयति वारुण्या, वारुणीर् ह्यापः, स्वयैव देवतया, रुद्र यत्ते गिरिपरं नामेति, रुद्रमेवास्मात्तेन निरवदयते,  तस्मिन् हुतमसि, यमेष्टमसि, स्वाहेति (स्वाहेसि) , मृत्युर्वै यमो , मृत्युमेवास्मात्तेन निरवदयते, सोमा इन्द्रो वरुणो मित्रो अग्निस्ते देवा धर्मधृतो धर्मं धारयन्त्व् इति , एते वै देवा धर्मधृतो यदिमे प्राणा , यदेनं एतेभ्योऽप्रोच्याभिषिञ्चेयुरपरोधुका एनं स्यु , रथ यदेनं एतेभ्यः प्रोच्याभिषिञ्चन्ति तथा हैनं अनपरोधुका भवन्ति, पर्णस्य वा अग्रेऽन्ते ब्रह्म समवदन्त, तद्वाव सुश्रवा यत्तदशृणोत् , पर्णमयेनाभिषिञ्चति, ब्रह्माभिषिञ्चति, ब्रह्मवर्चसेनैवैनं अभिषिञ्चति , अथो ब्रह्म वै ब्रह्मा, ब्रह्मणैवैनं ब्रह्माभिषिञ्चति , आश्वत्थेन वैश्यो , विशो वीर्यमपाक्रामत् , तदश्वत्थं प्राविशत् , स तेन वीर्येण भर्भराभवत् , तद्विश एवैतेन वीर्यमवरुन्द्धे , औदुम्बरेण भ्रातृव्या, ऊर्ग् वा उदुम्बरा , ऊर्जं वा एतदन्नाद्यं यजमानो भ्रातृव्यस्य वृङ्क्ते, यो जन्यो मित्रं स नैय्यग्रोधेन, मित्रेण वै क्षत्रं व्यवततं , अवरोधैर् न्यग्रोधो, मित्रेण वा एतत् क्षत्रं व्यवतनोति द्रढिम्नेऽशिथिरत्वाय ॥

4.4.3 अनुवाकः3  
क्षत्रस्य योनिरसि, क्षत्रस्योल्बमसि, क्षत्रस्य नाभिरसि , इति , इन्द्रो वै यदजायत तस्य वा एष योनिरासीद्यत्तार्प्यम् उल्बं पाण्डरम् , नाभिरुष्णीषः, सूतवशाया अध्यजायत, सूना चतुःपद्यूधरासीत् , नीवाराः पीयूष, स्तस्मान् नैवारः पुरोडाशः, पञ्चाशतमन्यस्मिन्नक्षण्यानक्त्येकपञ्चाशतमन्यस्मिन् , शतायुर्वै पुरुषः शतवीर्या , आयुरेव वीर्यमाप्नोति , अप उपस्पृशति , अमृतं वा आपो , अमृतेनैवैनं संरंभयति , आवित्तो अग्निर्गृहपतिरिति, गार्हपत्यायैवैनं आवेदयति , आवित्ता इन्द्रो वृद्धश्रवा इति , इन्द्रियं वा इन्द्र, इन्द्रियायैवैनं आवेदयति , आवित्तौ मित्रावरुणौ धृतव्रता इति , अहोरात्रे वै मित्रावरुणा , अहोरात्राभ्यां एवैनं आवेदयति , आवित्ते द्यावापृथिवी ऋतावृधा इति, द्यावापृथिवीभ्यां एवैनं आवेदयति , आवित्तः पूषा विश्ववेदा इति, पशवो वै पूषा, पशुभ्य एवैनं आवेदयति , आवित्ता देव्यदितिरिति , आदित्या वा इमाः प्रजा, स्ताभ्य एवैनं आवेदयति , आवित्तोऽयमसा आमुष्यायणोऽमुष्याः पुत्रोऽमुष्यां विशीति, विश एवैनं आवेदयति, तस्माद्वा एष विशः प्रियो , विशे ह्येनं आवेदयति , एष ते जनते राजेति, जनताया एवैनं आवेदयति, सोमोऽस्माकं ब्राह्मणानां राजे, ति, ब्रह्मोद्धरति, सर्वेभ्य एवैनं अन्येभ्यो भूतेभ्य आवेदयति, ब्रह्मोद्धरति, तस्मादाहु , र्ब्रह्मोद्धृतं इति, ब्रह्म ह्य् उद्धरति , इन्द्रस्य वज्रोऽसि वार्त्रघ्न, स्त्वयायं वृत्रं वध्या, दिति धनुः प्रयच्छति, वज्रो वै धनुः , वज्रो राजन्यः , वज्रेणैव वज्रं समर्धयति, शत्रुबाधनाः स्थे, ति बाणवतो , अन्तो वै बाणवन्तो , अन्तो राजन्यो , अन्तेनैवान्तं समर्धयति, त्रीन् प्रयच्छति, तिस्रो वै शरव्या, दिव्या पार्थिवा समुद्रिया, ता अस्माद् योयाव, पात प्राञ्चं , पात प्रत्यञ्चं , पात तिर्यञ्चं , पातान्वञ्चं , पातोर्धम् , दिग्भ्य एनं पातेति, दिग्भ्य एनं पान्ति, 
मित्रोऽसीतीममभिमन्त्रयते, मित्रस्य ह्येतद् रूपं , वरुणोऽसी, तीमं , वरुणस्य ह्येतद् रूपं , हिरण्यवर्णमुषसो व्युष्टा, इत्युद्यता अभिमन्त्रयेतो ,
र्ध्वबाहुस्तिष्ठन्तमभिषिञ्चति, बृहत् साम भवति, स्वर्गं एवैनं लोकमभिसंतनोति ॥

4.4.4 अनुवाकः4  
दिश एनं व्यास्थापयति, वज्रेण वा एतदिमा दिशोऽभिजयति, तस्माद्वा एतस्य सर्वा दिशोऽभिजिता यांयामभिपर्यावर्तते, दिशो वै स्वर्गो लोक , एतद्देवत्या वा इमा दिशो , यथादेवतं वा एतदाभ्यो दिग्भ्योऽधि स्वर्गं लोकं एति, सोमस्य त्विषिरसि त्विषिमत्, तवेव मे त्विषिर्भूया, दिति व्याघ्रचर्मं विवेष्टयति, सोमे वा एका त्विषि , र्व्याघ्र एका, सर्प एका, ता एवावरुन्द्धे, प्रत्यस्तं नमुचेः शिरा, इति सीसं पण्डगाय प्रत्यस्यति, पाप्मा वै नमुचेः शिरः, पाप्मानं वावास्मा एतत् प्रत्यस्यति स्वर्गं लोकमभ्यारोहन् , अवेष्टा दन्दशूका, इति लोहितायसं केशवापाय, दन्दशूकान् एवास्मात्तेन निरवदयते, 
तस्माद्वा एतस्य नाभिचारोऽस्ति, यावन्तो हि मृत्यवस्तानस्मान् निरवदयते, मृत्योः पाही, ति रजतं रुक्मं अधस्तादुपोहते, मृत्योर्वा एतद् रूपं यद् व्याघ्रो , अमृतं हिरण्यम् , अमृतेनैव मृत्युमन्तर्धत्ते, दिदिवः पाही, ति हरितं रुक्मं उपरिष्टादध्यूहते, दिव्याया एवैनं अशन्या योयाव , इयं वै रजता , असौ हरिणी , आभ्यामेवैनं परिगृह्य , आयुर्वै हिरण्यम् , आयुष्या एवैनं अभ्यतिक्षरन्ति, वर्चो वै हिरण्यम् , वर्चस्या एवैनं अभ्यतिक्षरन्ति, वरुणस्य वा अभिषिच्यमानस्याप इन्द्रियं वीर्यं निरघ्नन् , यद् रुक्ममन्तर्दधाति इन्द्रियस्य वीर्यस्यानिर्घाताय, शतमानो भवति शतक्षरः, शतायुर्वै पुरुषः शतवीर्या , आयुरेव वीर्यमाप्नोति ॥

4.4.5 अनुवाकः5  
अथैतानि पार्थानि, संवत्सरो वै पार्थानि, संवत्सरं वा एतन्मध्यतः प्रविशति, तस्माद्वा एष दुःपराणोदः, संवत्सरं हि मध्यतः प्रविशति, गिरी वा एतौ राजसूयस्य, बार्हस्पत्यमन्येषामुत्तमं भवत्य् ऐन्द्रमन्येषां प्रथमं , वीर्यं वै बृहस्पति , र्वीर्यमिन्द्रो , वीर्य एवैनं अभिसंधत्ते , आदित्यनामानि वा एतानि , आदित्या वा इमाः प्रजा, स्ताभ्य एव सूयते, सोमस्य त्वा द्युम्नेनाग्नेस्तेजसेन्द्रस्येन्द्रियेण विश्वेषां त्वा देवानां क्रतुनाभिषिञ्चामीति , एतैरेवैनमिन्द्रियैरेताभिर्देवताभिरभिषिञ्चति , इन्द्रस्य योनिरसि, जनयेति , अतो वा अधीन्द्रोऽजायत, स्वादेवैनं योनेर्जनयति , अति द्यून्पाहीत्या, ह स्वर्गस्य लोकस्य समष्ट्यै, समाववृत्रन्नधरागुदक्ता, इति समुन्मार्ष्टि , इन्द्रियं वा एतद्वीर्यमभिषिच्यमानस्य व्यवैति, तदेव समुन्मार्ष्टि, तेनैनं समर्धयति , ऐन्द्र्या त्रिष्टुभा ब्रह्मान्वेति , ऐन्द्रो वै राजन्यस्त्रिष्टुप्छन्दाः, स्वेनैवैनं छन्दसान्वेति , अथो प्रजापतिर्वै ब्रह्मा यज्ञस्य, प्रजापतेरधीन्द्रोऽसूयत, प्रजापतेरेवाधि सूयते , इन्द्रस्य वज्रोऽसि वाजसनिः , त्वयायं वाजं से, दिति रथं उपावहरति, स्वयैव देवतया, मित्रावरुणयोस्त्वा प्रशास्त्रोः प्रशिषा युनज्मी, ति युनक्ति, स्वयैव देवतया, विष्णोः क्रमोऽसि सपत्नहे, ति रथमभ्यातिष्ठति , अतो वै विष्णुरिमांल्लोकान् उदजयत् , विष्णोरेवोज्जितिम् अन्व् इमांल्लोकान् उज्जयति, प्रैभ्यो लोकेभ्यो भ्रातृव्यं नुदते, मरुतां प्रसवे जयेति, मारुत एव गणो भूत्वोज्जयति, राजन्यं जिनाति , अन्तमेवाक्रमीत् , तदस्य न कश्चनाज्येय उच्शिष्यते, तस्मै तामिषुमस्यति, तदस्यामोघायास्तमभूत् , आप्तं मनः समिन्द्रियेणेत्य् उक्त्वा वर्तते , अन्तमेव गत्वावर्तते , आत्मनोऽहिंसायै , एष वज्रो वाजसातम, स्तेन नौ पुत्रो वाजं से, दिति पत्न्यै धन्वार्तिं प्रयच्छति , एष वै पत्न्या यज्ञस्यान्वारंभः, सह स्वर्गे लोके भवतः ॥

4.4.6 अनुवाकः6  
इयदसि , आयुरसि , आयुर्मे धेहीति , आयुरेवास्मिन् दधाति, युङ्ङ् असि, वर्चोऽसि, वर्चो मे धेही, ति वर्च एवास्मिन् दधाति , ऊर्गसि , ऊर्जं मयि धेहीति , इयं वै रजता , असौ हरिणी , इमे एवालभ्य , ऊर्ग् वा उदुम्बरा , ऊर्जं वा एतन्मध्यत आत्मनो धत्ते, प्रजानां च मित्रोऽसी, तीमं उपावहरति, मित्रस्य ह्येतद् रूपं वरुणोऽसी, तीमं , वरुणस्य ह्येतद् रूपं , सदसि, समहं विश्वैर्देवै, रिति हस्ता आमिक्षामभ्यवहरति, सद्वा आमिक्षा, सदेवाभ्यवहरति, तत्र ते हिरण्ये ददाति, सा दक्षिणा, हिनस्ति खलु वा एष पशून् पृथिवीमभ्यवरोहन् , नमो मात्रे पृथिव्या इति, वाराही उपानहा अभ्यवरोहति , आरण्यान् एव पशूनभ्यवरोहति, वराहस्त्वेवैतं सग्धुमर्हति, तद्वराह एवैनं सघ्नोति, प्रति त्यन्नाम राज्यमधायि स्वां तन्वं वरुणोऽसुषोदिति, वरुणसवो वा एष, वरुणायैवैनं प्राह, नि त्रितो जरिमाणं न आनड् इति, जरिमाणमेवास्मिन् युनक्ति, स्योनासि सुषदेति, स्योना ह्येषा सुषदा,
स्योनामासीद, सुषदामासीदेति, सुषदैवैनं सादयति ॥
निषसाद धृतव्रतो वरुणः पस्त्यास्व् आ ।
साम्राज्याय सुक्रतुः ॥ 
इति, वरुणसवो वा एष, वरुणमेवैनं अकर् , अग्नये स्वाहा, सोमाय स्वाहा , इन्द्रस्यौजसे स्वाहा, मरुतां बलाय स्वाहे, ति रथविमोचनीयं जुहोति,  यजुषैव युज्यन्ते, यजुषा विमुच्यन्ते, हंसः शुचिषद्वसुरन्तरिक्षसदिति, रथं वा एतत् परिवदति, सह सारथिना रथवाहने रथं आदधति, सर्वत्वायैव प्रसवाय, ब्रह्मां३स्त्वं ब्रह्मासीति, किमभूं किमभू, मिति वा एतदाह, सवितासि सत्यसवा इति , इदमसीदमसी, ति वावैनं एतदाह यद्यद् भवति , एष वज्र, स्तेन मे रध्ये, ति स्फ्यं प्रयच्छति, वज्रो वै स्फ्यो , वज्रेण वा एतद् राष्ट्रं रन्धयते, तमवरस्परं प्रयच्छति, तेनावरस्परं राष्ट्रं रन्धयमाण एति, तस्माद्वा एत एतस्मा अवरस्परं रद्धा , बलिं हरन्ति, तेन स्फ्येनाधिदेवनं कुर्वन्ति, तत्र पष्ठौहीं विदीव्यन्ते , आशां वा एष उपाभिषिञ्चते , आशा पष्ठौही , आशामेवास्मा अक, स्ततश्चतुःशतमक्षाणवोह्याह ॥ उद्भिन्नं राज्ञः ॥ इति, चत्वारो वै पुरुषा , ब्राह्मणो राजन्यो वैश्यः शूद्र, स्तेषामेवैनं उद्भेदयति, ततः पञ्चाक्षान् प्रयच्छन्न् आह, दिशो अभ्यभूदयमिति , इमा एवास्मै पञ्च दिशोऽन्नाद्याय प्रयच्छति, क्षेत्रं ददाति, तेन क्षेत्रे धृतो भवति, वरं वृणीते, सोऽस्मै कामः समृध्यते यत्कामो भवति, मङ्गल्यनाम्नो ह्वयति, यत् पूर्वं व्याहार्षं तन् नेन् मोघमसदिति , असा अमुष्य पुत्रोऽमुष्यासौ पुत्र, इति नामनी व्यतिषजति स्वर्गस्य लोकस्य समष्ट्यै ॥

4.4.7 अनुवाकः7  
समानो वा एष यज्ञक्रतुः संवत्सरं भवति, वि वा एतद् दशपेयश्छिद्यते यदवभृथमवयन्ति, यदपां नप्त्रे स्वाहोर्जो नप्त्रे स्वाहाग्नये गृहपतये स्वाहे, ति जुह्वत आयन्ति यज्ञस्य संतत्या अविछेदाय, यज्ञो वै देवेभ्यस्तिरोऽभवत्, तं देवाः संसृप्स्व् अन्वैच्छन् , यत् सावित्रः, सवितॄप्रसूता एवान्वैच्छन् , यत् सारस्वतो , वाग् वै सरस्वती, वाच्येवान्वैच्छन् , यत् पौष्णः, पशवो वै पूषा, पशुष्वेवान्वैच्छन् , यद् बार्हस्पत्यो , ब्रह्म वै बृहस्पति , र्ब्रह्मण्येवान्वैच्छन् , यदैन्द्र , इन्द्रियं वा इन्द्र, इन्द्रिय एवान्वैच्छन्, यद्वारुणो , वरुण एवान्वैच्छन्, यत् त्वाष्ट्रः, संवत्सरो वै त्वष्टा, संवत्सर एवान्वैच्छन् , यदाग्नेयो , अग्निर्वै सर्वा देवता , देवतास्व् एवान्वैच्छन् , यत्सौम्यः, सौमीर्वा ओषधया , ओषधीष्वेवान्वैच्छन् , यद् वैष्णवो , विष्णुर्वै यज्ञो , यज्ञ एवान्वैच्छन् , तं विष्णा अविन्दन् दशमे, तस्मादेष दशमो , दशमे ह्यविन्दन्, दश चमसा , दश चमसाध्वर्यवो , दश दश चमसानभिता आ दशमात् पुरुषादन्वाचष्टे समृद्ध्यै, दशसमृद्धो ह्येष यज्ञ, एतं वै ते तद्यज्ञमन्वैच्छन् , त आर्ध्नुवन् , तद्य एतेन यजत ऋध्नोति, सप्तदशः सर्वो भवति, प्रजापतिर्वै सप्तदशः, प्रजापतिमेवाप्नोति , उत्सन्नयज्ञो वा एष, संवत्सराद्वा अध्य् उत्सन्नयज्ञोऽवरुध्यते, संवत्सरादेवैनं अध्याप्त्वावरुन्द्धे , इन्द्रो वै वृत्रमहन् , तस्येमे रूपाण्य् उपैताम् , चित्राणीयम् नक्षत्राण्यसौ, नक्षत्राणां वा अवकाशे पुण्डरीकं जायते, क्षत्रस्य वा एतद् रूपं, क्षत्रस्यैव रूपं प्रतिमुञ्चते, द्वादशपुण्डरीका भवन्ति, द्वादश मासाः संवत्सरः, संवत्सरमेवाप्त्वावरुन्द्धे ॥

4.4.8 अनुवाकः8  
रुक्मो होतु , राग्नेयो वै होता, न वा एतस्मै व्युच्छति, व्येवास्मै वासयति, स्रग् उद्गातुः, सौर्यो वा उद्गाता , अथो अमुं एवास्मा  आदित्यमाप्त्वोन्नयति, प्रावेपा अध्वर्योsर्यमा इव ह्यध्वर्युः ॥ अश्वः प्रस्तोतुः, प्राजापत्यो वा अश्वः, प्राजापत्यः प्रस्तोता , अथो प्रेव ह्येष प्रोथति, प्रेव प्रस्तोता, धेनुः प्रतिहर्तुः, प्रतीवा ह्येषा हरति, प्रतीव प्रतिहर्ता, वशा मैत्रावरुणस्य, वशं मा नयादिति , ऋषभो ब्राह्मणाञ्शँसिनः सेन्द्रियत्वाय, वासः पोतुः पवित्रत्वाय , अनड्वान् नेष्टुरग्नीधोऽन्यो , युक्त्या एव, स्थूरि यवाचितमछावाकस्य, स्थूरीरिव ह्येषा होत्रा स्वर्ग्या यदछावाक्या , अथो निर्वरुणत्वायैव यवा , न वा अस्यै तर्हि सदस्येभ्यो दक्षिणा दीयन्ते, त एवास्यै तेनाभीष्टाः प्रीता भवन्ति, द्वादश पष्ठौहीगर्भिणीर् ब्रह्मणो , वाग् वै धेनु, र्गर्भो मन्त्रो, वाच्येवास्य मन्त्रं दधाति , आमन्त्रणीयो ह भवति, धेनुंभव्या भवन्ति, द्वादश वै पयांसि, तानि अस्मिन् दधाति, तस्माद्वा एतमाहुः, पयस्वी राजा पुण्या इति, यावद्धि पयस्तदस्मिन् धीयते ॥

4.4.9 अनुवाकः9  
श्रायन्तीयं ब्रह्मसामं भवति , अनुष्टुप्सु यज्ञायज्ञियं प्रोहन्ति, वारवन्तीयमग्निष्टोमसामं, इन्द्रो वै वृत्रमहन् , स ओजसा वीर्येण व्यार्ध्यत, स एतत् सामापश्यत् , तेनात्मानं समश्रयत , ओजसा वा एष वीर्येण व्यृध्यते यो राजसूयेनाभिषिञ्चते, तदेतेनैवात्मानं संश्रयते, ब्रह्म वै यदग्रे व्यभवद् ऋक् साम यजु, स्तस्य वा एष रसो यद्यज्ञायज्ञियम् , यद्यज्ञायज्ञियं गायते ब्रह्मण्येव रसं दधाति, वाचा वा एष व्यृध्यते यो राजसूयेनाभिषिञ्चते, वाग् अनुष्टुब् , यदनुष्टुप्सु यज्ञायज्ञियं भवति वाच्येवास्य रसं दधाति , इन्द्रियेण वा एष वीर्येण व्यृध्यते यो राजसूयेनाभिषिञ्चते , इन्द्रियं वीर्यं वारवन्तीयम् , यद्वारवन्तीयमग्निष्टोमसामं भवति इन्द्रियस्य वीर्यस्यावरुद्ध्यै , अश्रयन् वाव श्रायन्तीयेन , अवारयन्त वारवन्तीयेन, तदिन्द्रियस्यैवैते वीर्यस्य परिगृहीत्यै, यत्र वा एनं अदो दिशो व्यास्थापयति तत् स्वर्गं लोकमभ्यारोहति, यदिमं लोकं पुनर् नोपावरोहेदतिजनं वा गछेदुद्वा माद्येत् , यदेता दिशामवेष्टय , इमं वा एतं लोकं पुनरुपावरोहति , अन्नकामो यजेत , एतद्देवत्या वा इमा दिशो , यथादेवतं वा एतदाभ्यो दिग्भ्योऽध्यन्नाद्यमवरुन्द्धे, यदि ब्राह्मणो यजेत बार्हस्पत्यं मध्ये निधायाहुतिमाहुतिं हुत्वाभिघारयेत् , यदि वैश्यो वैश्वदेवं , यदि राजन्य ऐन्द्रम् , एकधैवास्मिन्नन्नाद्यं प्रतिष्ठापयति, समानो वा एष यज्ञक्रतुः संवत्सरं भवति, वि वा एतद्यज्ञश्छिद्यते यत् संतिष्ठते, यदेताः प्रयुज उपैति सायमन्याः प्रातरन्या, द्वौ वा ऋतू अहश्च रात्रिश्च, ता एव प्रयुङ्क्ते, षडन्याः षडन्याः, षड् वा ऋतवो , ऋतून् एव प्रयुङ्क्ते, ता उभयीर् द्वादश, द्वादश मासाः संवत्सरः, संवत्सरमेव प्रयुङ्क्ते , अनड्वाहौ दक्षिणा, युक्त्या एव, मारुती पृश्निः पष्ठौही गर्भिणीति, विड्वै मरुतो , विशो वा एनं एतद् गर्भं करोति, तस्माद्वा एष विशः प्रियः, प्रियो हि गर्भ , आदित्याजा मलिहा गर्भिणीति , इयं वा अदिति , रस्या वा एनं एतद् गर्भं करोति, तस्माद्वा एष दुःपराणोदो , अस्या हि गर्भो , अथैते सत्यदूताः , प्रसवाय सावित्रो , देवा असुरैर्विजयम् उपयन्तोऽश्विनोः पूषणि सत्यं न्यदधत, वाग् वै सरस्वती,  वाचा सत्यं प्रहिणोति ॥ अभ्यषिक्षि राजाभूम् ॥ इति, श्रद्धास्मै सुषुवाणाय दधति, संवत्सरम् अग्निहोत्रं जुहोति अनुसंतत्यै ॥

4.4.10 अनुवाकः10  
अग्निष्टोममग्रे ज्योतिष्टोमं आहरति, यज्ञमुखं वा अग्निष्टोमो , यज्ञमुखमेवालभ्य सवमाक्रमते , अथैष त्रिष्टोम, स्तस्य त्रिवृत् प्रातःसवनं पञ्चदशं माध्यंदिनं सवनं , तेजो वै त्रिवृत्, क्षत्रं पञ्चदश, स्तेज एवास्य क्षत्रे दधाति, न वा अत्रापि सप्तदशस्तायते, प्रजापतिर्वै सप्तदशो , यज्ञः प्रजापति , र्यद्यज्ञस्तायते तेन सप्तदशोऽनन्तरितः, पञ्चदशं माध्यंदिनं सवनं, एकविंशं तृतीयसवनमिति, विड् वा एकविंशः, क्षत्रं पञ्चदशो , विशि वावास्यैतत् क्षत्रं प्रतिष्ठापयामकः, सर्वे चतुस्त्रिंशाः पवमाना अभिषेचनीयस्य, त्रयस्त्रिंशद्देवता, स्ता एवास्यैतेनाभीष्टाः प्रीता भवन्ति , अथ य एष चतुस्त्रिंशः, प्रजापतिर्वै चतुस्त्रिंशः, प्रजापतिमेवाप्नोति, संशरो  वा एष स्तोमानामयथापूर्वं यद्विषमाः स्तोमा यत्समाः पवमानास्तेनैवासंशरस्तेन यथापूर्वं
आत्मना वा अग्निष्टोमेन ऋध्नोत्य्  आत्मना पुण्यो भवति,    प्रजा वा उक्थानि, पशव उक्थानि, यदुक्थ्योऽनुसंतत्यै, यो वै सवादेति नैनं सव उपनमति, यः सामभ्या एति पापीयान्त् सुषुवाणो भवति, यानि देवराजानां सामानि यत्तेभ्यो नैति तेनैव सवान् नैति , एतानि वै सामानि यत्पृष्ठानि यत्पृष्ठानि उपयन्ति तेनैव सामभ्यो नैति, यानि देवराजानां सामानि तैरस्मिंल्लोक ऋध्नोति,  यानि मनुष्यराजानांस्तैरमुष्मिन् , तदुभयोरेवैतैर् लोकयोर् ऋध्नोत्यस्मिंश्चामुष्मिंश्च , उद्वतीषु स्रुवते , उद्वद्वा अनुष्टुभो रूपं, आनुष्टुभो राजन्य, स्तस्मादुद्वतीषु स्रुवते , अनुष्टुप् प्रथमा भवत्यनुष्टुब् उत्तमा, वाग् वा अनुष्टुब् , वाचा वा एतत् प्रयन्ति वाचोद्यन्ति, सौर्यनुष्टुब् उत्तमा भवति स्वर्गस्य लोकस्य समष्ट्यै , एकविंशं केशवपनीयस्य बहिष्पवमानं एकविंशमभिषेचनीयस्योत्तमं इति, विड् वा एकविंशः, क्षत्रं सप्तदशो , विशो वा एतन्मध्यतः सूयते, तस्माद्वा एष विशः प्रियो , विशो हि मध्यतः सूयते यत्र वा एनं अदो दिशो व्यास्थापयति तत् स्वर्गं लोकमभ्यारोहति, यदिमं लोकं पुनर् नोपावरोहेदतिजनं वा गछेदुद्वा माद्येत् ,
यदेष प्रतीचीनस्तोम , इमं वा एतं लोकं पुनरुपावरोहति ॥
इति खिलकाण्डे चतुर्थः प्रपाठकः
प्रपाठकः5  
4.5.1 अनुवाकः1  
अपो वै वृत्रः पर्यशयत्, ततो या अत्यमुच्यन्त ता जीवा यज्ञिया , गिरिर्वै वृत्रो या अतिमुमुचाना धावन्ति ता जीवा यज्ञिया, यद्वहन्तीनां गृह्णाति या एव जीवा यज्ञियास्तासां एव गृह्णाति, प्रतीपमुपमारयति अछम्बट्काराय, सूर्यस्यावकाशे गृह्णाति, सेन्द्रा एव गृह्णाति, हविष्मतीरिमा आपा इति, हविष्मतीरेव गृह्णाति , आविःसूर्ये गृह्या , उत्तरं एव यज्ञक्रतुमभिगृह्णाति , अनुष्टुभा गृह्णाति , अनुष्टुब् वै सर्वाणि छन्दांसि, सर्वैरेवैनाश्छन्दोभिर्गृह्णाति, वर्ष्म वा एषा छन्दसां , वर्ष्मैनं समानानां गमयति, चतुर्भिर्गृह्णाति त्रिभिः सादयति, तत्सप्त, सप्तपदा शक्वरी, शाक्वराः पशवः, पशून् एवावरुन्द्धे , अपो वै रात्रिर् दिवा भूते प्रविशति, तस्मादापो दिवा कृष्णा , अपोऽहर्नक्तं , तस्मादापो नक्तं शुक्ला , यद्दिवा गृह्णाति उभे एवाहोरात्रे गृह्णाति, दिवा वै मनुष्या यज्ञेन चरन्ति, नक्तं देवा, स्तस्माद् रात्रिभिः श्रवस्यते, संस्थाप्य वै मनुष्या यज्ञं निःपद्यन्ता , आपः खलु वै विश्वे देवा, यदपः परिहरन्ति , अद्भ्यो वा एतद्यज्ञं संप्रादात् , अन्यस्तेऽस्य यज्ञे क्रियते, यद्वै यज्ञस्यान्तर्यन्ति तच् छिद्रम् , तदनु रक्षांसि यज्ञं अवयन्ति , आपो वै रक्षोघ्नी , अपो रक्षांसि न तरन्ति, यदपः परिहरन्ति रक्षसामनन्ववायाय, या दिवा गृह्णाति या अत्रीः प्रजास्तासां एता योनिः, ता एता अनुप्रजायन्ते, या नक्तं गृह्णाति या आद्याः प्रजास्तासां एता योनिः, ता एता अनुप्रजायन्ते , उभयीरेव प्रजाः प्रजनयत्यत्रीश्चाद्याश्च , आग्नीध्रे सादयति , एतद्वा अनभिजितं, अथो अत्र हि तां रात्रिं देवता उपवसन्ति, देवा वै यज्ञस्य श्वस्तनं नापश्यन् , ते वा एतदेव यज्ञस्य श्वस्तनं अपश्यन् यद्वसतीवरी , र्यद्वसतीवरीर्गृहीत्वोपवसन्ति श्वस्तनं वा एतद्यज्ञस्यालभ्योपवसन्ति , अथो आपो वै विश्वे देवाः, सर्वा वा एतद्देवता आलभ्योपवसन्ति, यस्यागृहीताः सूर्योऽभिनिम्रोचेद्य आहिताग्निः सोमयाजी तस्य कुम्भाद् गृह्या, स्तस्य हि गृहीता अग्निम् उपरिष्टाद् धारयेयु , रथ गृह्णीयात् , ज्योतिष्मतीरेवैना गृह्णाति, हिरण्यं हस्ते भवति , अथ गृह्णाति, सत्यं वै हिरण्यम् , सत्येनैवैना गृह्णाति, वरो दक्षिणा, वरेणैवैना गृह्णाति, यत्तत्र धनं अदास्यन्त् स्यात्तद्देयम् ॥ 

4.5.2 अनुवाकः2  
प्रचरण्यामग्रे गृह्णाति , एषा ह्यग्रे प्रचरति , अपो वै सोमस्य रसः प्रविष्टो , अग्निः सर्वा देवता , वैश्वदेवीरापो , यज्ञमुखं ग्रावाणः, सवितृप्रसूतो वा एतत्सर्वाभिर्देवताभिरपां सोमस्य रसं अच्छैति, शृणोत्वग्निः समिधा हवं मा इति, यस्मिन्न् एवाग्नौ जुहोति तं एतदाह, शृण्वन्त्व् आपा इति, या एवापोऽच्छैति ता एतदाह, धिषणा च देवीति, वाग् वै धिषणा देवी, वाचं वा एतदाह, शृणोत ग्रावाणो विदुषो नु यज्ञं इति यज्ञमुखं हि ग्रावाणः, शृणोतु देवः सविता हवं मा, इत्याह, प्रसूत्या एव ॥ अप इष्य होतः ॥ इति यज्ञं प्रेष्ये, ति वा एतदाह ॥ प्र ब्रह्मणा इति, ब्रह्मणैव यज्ञं अच्छैति, मैत्रावरुणस्य चमसेनाच्छैति , एष ह्यग्रे प्रचरति , अथो मित्रावरुणौ ह्यपाम् ईशाते, यज्ञमुखं वै मित्रावरुणौ, यज्ञमुखमापो , यज्ञमुखेनैव यज्ञमुखमच्छैति, यत्र होतुः प्रातरनुवाकमनुब्रुवत उपशृणुयात्तदपोऽध्वर्युर्गृह्णीयात् , यन् नोपशृणुयाद् बधिरः स्यात् , वाचो हि छिद्यते , अथ यज्जुहोति हविर्भूता एवैना गृह्णाति , अथो अभिघृता एव तॄणं प्रास्य जुहोति , अग्निमत्येव जुहोत्या, यतनवति अन्धोऽध्वर्युः स्याद्, यदनायतने जुहुयात् , घृतं वै देवा वज्रं कृत्वा सोमं अघ्नन् , अभि खलु वा एता घारयन्ति, तस्मादाहुतिम् अपप्लावयति , अथो आहुतिं नेद्धराणीति, कार्ष्यसीत्या, हुतिम् अपप्लावयति, समुद्रस्य वोऽक्षित्या उन्नया, इत्य् उपसारयति(उपमारयति) , अपामेवाक्षित्यै , अपो वै सोमस्य रसः प्रविष्टः, सोममपां रसो , अपाच्च खलु वै नपाच् चापां सोमस्य रसस्येशाते, तौ वा एतदाहुत्या भागधेयेनापां सोमस्य रसं निरयाचिष्ट , उभे अहोरात्रे वसतीवरीषु ग्रहीतव्ये इत्याहुः, पूर्वेद्युरन्या गृह्णाति,  पुरान्याः सूर्यस्योदेतो, स्तथास्योभे अहोरात्रे वसतीवरीषु गृहीते भवतः, पूर्वेद्युरन्या गृह्णाति पुरान्याः सूर्यस्योदेतो , रुभयीरेवैनाः सद्योगृहीता अकर् , भ्रातृव्या वा एता गृह्यन्ते या मैत्रावरुणस्य चमसे याश्च निग्राभ्या, स्ता उभयीरुपरिष्टाच् चात्वालस्य समनक्ति, संज्ञानं आभ्यः करोति, मित्रमाभ्यो ददाति, चात्वालान् निर्गृह्यन्ते , एष वा अपां योनिः, स्वादेव योनेर् निर्गृह्यन्ते अस्कन्नत्वाय ॥ अवेरपोऽध्वर्या३ ओम् ॥ इति , अविदो यज्ञा३म् इति वा एतदाह ॥ उतेमनम्नमु , रुतेमं पश्य ॥ अयं मे रद्ध , इति वा एतदाह, यद्यग्निष्टोमो जुहोति, न वा अग्निमग्निष्टोमस्य स्तोत्रेण न शस्त्रेणातियन्ति , अग्निष्टोमं एव यज्ञक्रतुमनुसंतनोति, यद्युक्थ्यः परिधिमनक्ति, परे वा अग्नेः परिधयः, पराणि परिधिभ्य उक्थानि , उक्थानि एव यज्ञक्रतुमनुसंतनोति, यद्यतिरात्र, एतदेव यजुर्वदन् हविर्धानं प्रपद्येत, परं वै परिधिभ्यो हविर्धानं , परोक्थेभ्यो रात्री, रात्रीमेव यज्ञक्रतुमनुसंतनोति, स्तेनं मनो , अनृतवादिनी वाक् , अथ केन सोमा गृह्यन्ते केन हूयन्ता,  इति पृछेत् , ऋतं वै सत्यं हिरण्यम् , ऋतेनैव सत्येन गृह्यन्त, ऋतेन हूयन्ते ॥

4.5.3 अनुवाकः3  
देवेभ्यो वै मनुष्येभ्यः स्वर्गाय लोकाय यज्ञ आह्रियते, यद्धृदे त्वेति, तेन देवेभ्यो , यन्मनसे त्वेति, तेन मनुष्येभ्यो , यदाह, दिवे त्वा सूर्याय त्वेति, तदनु यज्ञं स्वर्गं लोकं समारोहयति, वि वा एतद्यज्ञश्छिद्यते यस्मै कमाह्रियते, तद्ध्येनं अनु स्वर्गं लोकं समारोहयति, यदाह, दिवि देवेषु होत्रा यच्छेति, होत्राभिर्वै यज्ञः संततो , होत्राभिरेव यज्ञं संतनोति ॥ देवेभ्यः प्रातर्यावभ्योऽनुब्रूहि ॥ इति, छन्दांसि वै देवाः प्रातर्यावाणः , छन्दोभ्यो वा एतदनुवाच आह, पुरा वाचः प्रवदितोः प्रातरनुवाकमन्वाह, यजमानायैव वाचं गृह्णाति, न वा एतर्हि यजमानो हस्ता अवनेनिक्ते, यदप्सुमतीं प्रथमामन्वाह, प्रातरवनेगो वा एष यजमानस्य, यत्र वा अदोऽपः परिहरन्त्यद्भ्यो वा एतद्यज्ञं संप्रादात् , यदप्सुमतीं प्रथमामन्वाह , अद्भ्यो वा एतद्यज्ञं पुनरालभते, सर्वेषां वै देवानां प्रातरनुवाक , आपः खलु वै विश्वे देवा, यदप्सुमतीं प्रथमामन्वाह सर्वा वा एतद्देवता आप्नोति सर्वा व्यश्नोति, यथा वै सामिधेनीर् एवं प्रातरनुवाक , आसाद्य वै हविः सामिधेनीरन्वाहु , रेतत् खलु वा एतर्हि हविर्यत् सोम, स्तस्मात् सोमं उपावहृत्यान्वाह, गायत्रीं च संपादयति जगतीं च, तद् द्वे छन्दसी, एकं छन्दोऽभिसंपादयति बृहतीम् , त्रिष्टुभं च ककुभं च, तद् द्वे छन्दसी, एकं छन्दोऽभिसंपादयति बृहतीम् , अनुष्टुभं च पङ्क्तिं च, तत् षट् छन्दांसि , एकं छन्दोऽभिसंपादयति बृहतीम्, अनुष्टुप्प्रतिपत्कानि छन्दांसि कुर्याद्यज्ञावकीर्णस्य, वाग् वा अनुष्टुब्, वाचैवैनं भिषज्यति, समया त्रिष्टुभं च जगतीं चानुब्रूयात् पशुकामस्य, पशवो वै जगती, पशुमान् भवति, सर्वाणि छन्दांस्यन्वाह, प्रजापतिर्वै छन्दांसि, प्रजापतिमेवाप्नोति, प्रजापतेर्वा एतदुक्थं यत् प्रातरनुवाको , व्युष्टायां पुरा सूर्यस्योदेतोरनुब्रूयात् , एष हि प्रजापतेर् लोकः, पवित्रं वै प्रातरनुवाको , यजमानं एवैतेन पुनाति, शतमनुब्रूयादायुःकामस्य, शतायुर्वै पुरुषः शतवीर्यो , आयुरेव वीर्यमाप्नोति, सप्त च शतानि विंशतिं चानुब्रूयात् पशुकामस्य ,
एतावन्ति वै संवत्सरस्याहोरात्राणि, संवत्सरेणैवास्मै पशूनवरुन्द्धे, सहस्रमनुब्रूयात् स्वर्गकामस्य, यावद्वै सहस्रं तावदितोऽसौ लोकः, स्वर्गस्य लोकस्य समष्ट्यै , अपरिमिता अन्वाह , अपरिमितस्यावरुद्ध्यै, पङ्क्त्या परिदधाति , उत्तरं एव यज्ञक्रतुमभिगृह्णाति ॥

4.5.4 अनुवाकः4  
यज्ञस्य वा एताः पन्नेजनीः, पुंसामग्नीत्, स्त्रीणां नेष्टा, यदग्नीन् नेष्टुरुपस्थमासीदति, मिथुनं वा एतत् संभवतो , यत्तर्ह्यप उपप्रवर्तयति तस्मिन्न् एव मिथुने रेतो दधाति, पत्नि उपप्रवर्तयति, पत्न्या हि प्रजाः प्रजायन्ते , ऊरुणोपप्रवर्तयति , ऊरुं ह्यनु प्रजाः प्रजायन्ते, दक्षिणेनोरुणोपप्रवर्तयति, दक्षिणं ह्य् ऊरुमनु प्रजाः प्रजायन्ते , अन्तरत उपप्रवर्तयति , अन्तरतो हि प्रजाः प्रजायन्ते, यद् दक्षिणा प्रवर्तयेत् पितृलोक एना निधुवेत् , अथ यदुदीचीरुपप्रवर्तयति मनुष्यलोकं एवैना उपप्रजनयति, प्राजापत्यो वा उद्गाता, संक्शाप्यमानो वा उद्गाता पत्न्या रेता आदत्ते, यदाह, वामी ते संदृशि विश्वं रेतो धेषीयेति, तथा ह नादत्ते, द्वादशे स्तोत्र उपप्रवर्तयति, द्वादश मासाः संवत्सरो , द्वादशाग्निष्टोमे स्तोत्राणि , आपः शान्ति , र्यत्तर्ह्यप उपप्रवर्तयति, शमयत्येव, देवस्य त्वा सवितुः प्रसव इति, सवितॄप्रसूत एवैनं आदत्ते , अश्विनोर्बाहुभ्यां इति , अश्विनौ वै देवानामध्वर्यू, पूष्णो हस्ताभ्यां इति, देवताभिरेव, ग्रावासीति, राते ह्येष देवेभ्यः सोमं, अध्वरकृद्देवेभ्यो इति , अध्वरं ह्येष देवेभ्यः करोति , इन्द्राय त्वा सुषुत्तमं मधुमन्तं पयस्वन्तमिति , ऐन्द्रो हि यज्ञो , इन्द्रं खलु वा एतर्ह्यन्या देवता अनु , इन्द्राय त्वा वसुमते रुद्रवता इति, वसवश्च ह्येनं एतर्हि रुद्राश्चानु , इन्द्राय त्वादित्यवता इति , आदित्या ह्येनं एतर्ह्यनु , अग्नये त्वा रायस्पोषद इति , अग्निर्वै सर्वा देवता, एता ह्येनं एतर्हि देवता अनु, विष्णवे त्वेति, विष्णुर् हि यज्ञो , व्यानो वा उपांशुसवनः, प्रजा अंशवो , व्यानं वा एतत् प्रजासु दधाति, श्वात्राः स्थ वृत्रतुरा इति , एष वा अपां सोमपीथ, एतं वै विश्वामित्रोऽपां सोमपीथं विदांचकार, तस्मै सिन्धवो धोक्षमनमन्त , अपां वा एष सोमपीथो , अपो वा एतत् सोमपीथेन समर्धयति, यो वा अपां सोमपीथं वेद न ह वा आस्व् आर्तिम् आर्छति करोत्यासु वीर्यम् , यत्ते सोम दिवि ज्योतिरिति, सोमो वै वाज, स्तस्य चन्द्रमास्तृतीयम्, अयं यः पवते स तृतीयम् , येन यजन्ते स तृतीयम् , गर्भानमुना दाधार, प्राणाननेन यच्छति , अयं यः पवतेऽन्नमनेन दाधार, येन यजन्ते तस्य वै वाजस्य सत्यं वाजिनं, अन्नं वाजिनं , दक्षिणा वाजिनं , ता वा अस्यैतत्तन्वः संभृत्य तं सर्वं सतनुं भूतमाप्याययन्ति, वज्रो वै ग्रावा, हनू अधिषवणे, क्रूरमिव वा एतद्यज्ञे क्रियते, यदाह, धिषणे ईडिते ईडेथां इति, शमयत्येव ॥

4.5.5 अनुवाकः5  
वसतीवरीभिः सोमं आप्याययन्ति, न हि सोमेन सोम आप्यायते , अद्भिर् हि सोम आप्यायते, निग्राभ्याभिरुपांशुम्, अतो हीतरे सोमा गृह्यन्ते, प्राणो वा उपांशु , रङ्गानीतरे ग्रहा , यदन्यत आप्याययेयुः प्राणेन यज्ञं विछिन्द्यु , रष्टौ कृत्वः प्रातरभिषुणोति , अष्टाक्षरा गायत्री, गायत्रीँ वा एतत् प्रातःसवने व्यायातयन्ति, देवाश्च वा असुराश्चास्पर्धन्त, ते देवा उपांशौ यज्ञं संस्थाप्यमपश्यन् , तं उपांशौ समस्थापयन् , तदुपांशा एव यज्ञः संस्थाप्यो , अष्टौ कृत्वः प्रातरभिषुणोति , अष्टाक्षरा गायत्री, गायत्रीमेवाप्नोति, यदेकादश, त्रिष्टुभं तेन, यद् द्वादश, जगतीं तेन, त्रिर्विगृह्णाति, त्रीणि वै सवनानि, सवनानि एवाप्नोति , एतद्वा उपांशौ यज्ञं समतिष्ठिपन् , तेन संस्थितेनारिष्टेन भूतेन प्रचरन्ति, त्रिर्विगृह्णाति, त्रयो हीमे प्राणाः,  प्राणोऽपानो व्यानो,  अथो त्रयो वा इमे लोका , इमान् एव लोकानाप्नोति , असौ वा उपांशुरन्तरिक्षमन्तर्याम , इयम् उपयामो , यदुपयामगृहीता गृह्यन्ते अनया वा एतद् गृह्यन्ते, तदस्कन्ना वा एते , अनया हि गृह्यन्ते, यत् स्थाल्या गृह्यन्ते , अनया वा एतद् गृह्यन्ते , अस्या वा एषाधिक्रियते, तदस्कन्ना वा एते ,
अनया हि गृह्यन्ते, यद् दारुमयेण गृह्यन्ते , अनया वा एतद् गृह्यन्ते , इयं हि वनस्पतीनां योनिः, तदस्कन्ना वा एते , अनया हि गृह्यन्ते , एष ते योनि, रिति सादयति , इयं वै सोमस्य योनिः , अस्याः सोमोऽधि जायते, स्व एवैनं योनौ दधाति , इयं वै देवपात्रम् , तद्य एवं वेद प्र वसीयसः पात्रं आप्नोति, ब्राह्मणं तु पात्रे न मीमांसेत यः पात्रिय इव स्यात् , अनुपयामगृहीतो गृह्यते , अनुपयामगृहीतं हि प्रजाः प्राणं उपजीवन्ति , अपवित्रपूतो गृह्यते , अपवित्रपूतं हि प्रजाः प्राणं उपजीवन्ति , असन्नो हूयते , असन्नं हि प्रजाः प्राणं उपजीवन्ति, पवित्रपूता वा अन्ये सोमा, अथ वा एष वाक्पूतो यदुपांशु, स्तस्माद्वाचस्पतये पवस्वे, त्याह, वाक्पूतो ह्येषो , अंशुभिः पावयति, प्राणा वा अंशवः, प्राणैरेवैनं पावयति, द्वाभ्यां द्वाभ्यां पावयति, द्वौ द्वौ हीमे प्राणा , देवो देवानां पवित्रं असीति, यत् स्वित् सोमं सोमेन पुनाति, स्वांकृतोऽसीति, प्राणमेव स्वमकृत, मनस्त्वाष्ट्विति, मनसैव प्राणमाप्नोति, स्वाहा त्वा सुभव सूर्यायेति, सूर्यदेवत्या हि सर्वे सोमा हूयन्ते , अथो अत्र वै देवानां प्रियास्तन्व, स्ता एवावरुन्द्धे, देवेभ्यस्त्वा मरीचिपेभ्या इति, रश्मयो वै देवा मरीचिपाः, परिधयो रश्मयो , असा आदित्य आहवनीय, स्तान् एव प्रीणाति , ऊर्ध्वस्तिष्ठन् जुहोति , ऊर्ध्वो हि तिष्ठन्  वीर्यवत्तरो, यं द्विष्यात्तस्य जिह्मस्तिष्ठन् जुहुयात् , प्राणानस्य व्लिनाति, विह्वारुको भवति, यद्यभिचरेदा तमितोस्तिष्ठेत् , अग्निराहुतिम् अभित्वरमाणस्ताजगनुगच्छति, यदि कामयेत,  वर्षेत् पर्जन्या,  इति परिमृज्योर्ध्वम् उन्मृज्यात् , ओषधीभ्यो वा एषोऽमुतो वर्षति , ओषधीरेव नेदीयो वृष्ट्या अकर्, यदि कामयेत, वर्षेत् पर्जन्या, इति परिमृज्यावाचीनं अवमृज्यात् , वैश्वानरेणैव वृष्टिमपि हन्ति, नापिधेयो , यदपिदध्यात् प्राणमस्यापिदध्यात् , प्रमायुकः स्यात् , यं द्विष्यात्तस्यापिदध्यात् , प्राणमेवास्यापिदधाति, यद्यभिचरेत् ॥ इदमहममुष्यामुष्यायणस्य प्राणमपिदधामि ॥ इत्यपिदध्यात् , प्राणमेवास्यापिदधाति ॥ इदमहममुष्यामुष्यायणस्य प्राणे सादयामि ॥ इत्यभिचरन्त् सादयेत् , प्राण एवास्य सादयति, प्रमायुको भवति, प्राणाय त्वेत्यनभिचरन्त्सादयेत् ॥

4.5.6 अनुवाकः6  
पवित्रं वितन्वन्ति प्राणापानयोर्विधृत्यै , उपयामगृहीतो गृह्यते , अपानेन वै प्राणो धृतः, प्राणस्य धृत्यै , अन्तरिक्षं वा अन्तर्यामो , अन्तरिक्षम् इमाः प्रजा , यदेतद् पात्रं सूदवत् सादयति प्रजास्व् एव रसं दधाति, देवाश्च वा असुराश्चास्पर्धन्त, ते देवा उपांशुमपश्यन् , तमगृह्णत, तं पुरा स्तोत्रात् पुरा शस्त्राद्धोतुमुपोदतिष्ठन् , तेऽसुरा अचिकयु , र्जुह्वति वा इति, ते वज्रं आदायाभ्यपतन् , ते देवा अन्तर्यामं अपश्यन् , तमगृह्णत, तेनासुरान् एभ्यो लोकेभ्योऽन्तरदधत, ततो देवा अभवन् , परासुरा, स्तद्य एवं विद्वानन्तर्यामं गृह्णीते, ऽन्तर्यामेनैव भ्रातृव्यं एभ्यो लोकेभ्योऽन्तर्धत्ते, भवत्यात्मना, परास्य भ्रातृव्यो भवति, प्राणापानौ वा उपांश्वन्तर्यामौ, व्यान उपांशुसवनो , यदेष ग्रावान्तरैते पात्रे साद्यते, प्राणापानयोर्विधृत्यै, यो वा एता ईजते, येनैतौ विधृता एष वाव स उपांशुसवनो ग्रावा, प्राणापानौ वा उपांश्वन्तर्यामौ, व्यान उपांशुसवनो , यदेते पात्रे एतं ग्रावाणमा तृतीयात्सवनान् न जहीतस्तस्मात् सुप्तस्य सर्वाण्यन्यानि श्रोत्राण्यपक्रामन्ति प्राणापानौ त्वेनं न जहीतो , अथ यत् पुनरर्दयति, तस्मात् सुप्त्वा पुनः प्रबुध्यन्ते, प्राणापानौ वा उपांश्वन्तर्यामौ, व्यान उपांशुसवनो , यदेते पात्रे एतं ग्रावाणमा तृतीयात्सवनान् न जहीतो तस्मात् पक्षिणो वियत्य पक्षान् ईरयन्तो नावपद्यन्ते , अथ यत् पुनरर्दयति तस्मात् पुनरभ्यायुवते, प्राणापानौ वा उपांश्वन्तर्यामौ, व्यान उपांशुसवनो , यदेते पात्रे पुनः प्रयुज्येते तस्मादिमौ द्वा अधस्तात् प्राणौ, घ्नन्ति वा एतत् सोमं यदभिषुण्वन्ति , अध्वर्युः प्रथमोऽभिषुणोति, व्यर्धुको भवति, यत्र मूलं तदभिषुत्य , एतद्वा अस्य विदेवतमं , तथा हाव्यर्धुको ह भवति, यो वै देवक्षेत्रं विद्वांसमर्पयत्यार्तिम् आर्च्छति, पात्राणि वाव देवक्षेत्रम् , यत्र वा अग्रेऽध्वर्युः सोमं जुहोति तदेनं देवताः प्रत्यासते , इह नो परमा ह रिष्यतीति, यत्ततोऽन्यत्र जुहुयाद्यदस्य स्वं तदन्येभ्यः प्रयछेत् , अस्वो ह भवति , एतद्वा अध्वर्योः स्वं यदाश्रावयति, यदाश्राव्याहुत्वा प्रच्यवेत यदस्य स्वं तस्मात् प्रच्यवेत , अस्वो ह भवति , एतद्वा अध्वर्योः स्वं यद्वायव्यं , यद्वायव्यमनालभ्याश्रावयेद्यदस्य स्वं तस्माच् छिद्येत , अस्वो ह भवति, तद्य एवं विद्वानाश्राव्य हुत्वा वाहुत्वा वा प्रच्यवते बह्वस्य स्वं भवति, न स्वाच् छिद्यते, वायव्यमालभ्याश्रावयति, स्ववान् एव भवति ॥

4.5.7 अनुवाकः7  
ब्रह्मवादिनो वदन्ति, किं तद्यज्ञे क्रियते यस्माद्धस्तादाना अन्ये पशवो मुखादाना अन्य इति, यदुपांशुर्हस्तेन गृह्यते तस्मान्मर्कटः पुरुषो हस्ती ते हस्तादाना,      मुखं वै वायव्यं यद्वायव्ये नेतरे ग्रहा गृह्यन्ते तस्मादितरे पशवो मुखादाना, ब्रह्मवादिनो वदन्ति, किं तद्यज्ञे क्रियते यस्मात्सद्यो जाताः पशवः प्रतितिष्ठन्ति संवत्सरे पुरुषा इति , उपांश्वन्तर्यामौ वा अन्व् अन्ये पशवः, पुरुषस्त्वै यज्ञेन संमितः, प्राणापानौ वा उपांश्वन्तर्यामौ, यदेतौ ग्रहा असन्नौ हूयेते तस्मात्सद्यो जाताः पशवः प्रतितिष्ठन्ति, संवत्सरो वा अग्निष्टोमो , द्वादश मासाः संवत्सरो , यदेत इतरे ग्रहाः साद्यन्ते तस्मात् पुरुषो जातः संवत्सरे प्रतितिष्ठति, यत्ते सोमादाभ्यं नाम जागृवीति , एष वै सोमस्य सोमपीथः, सोमं वा एतत् सोमपीथेन समर्धयति, यो वै सोमस्य सोमपीथं वेद न सोमपीथाच् छिद्यते, सोमो वा इमा दिशोऽभ्यकामयत, प्रागपागधरागुदग् इति , आभिर् एनं दिग्भिः समूहति , आभिः समर्धयति, कामं एनं गमयति, कामं ह गच्छति, कामुका एनं स्त्रियो भवन्ति, यां कामयेत तां तर्हि मनसा ध्यायेत् , सा हैनं कामयते , अम्ब निस्मरेति, स्मरे, ति वा एतदाह, समरिर्विदामिति, समनेन वित्स्वे, ति वा एतदाह, चत्वारो वै पृश्नेः स्तना आसन् , ततो त्रिभिर्देवेभ्योऽदुहत् कुशीभिरेकोऽनुनद्ध आसीत् , तं वा इन्द्र एवापश्यत् , तेनेन्द्रायैवादुहत्, तद्वा अस्य कौशिकत्वं , यदाह ॥ ब्राह्मण कौशिका इव ॥ इति चतुर् निग्राभमुपैति, चत्वारि वै पयांसि, यावदेव पयस्तदाप्नोति, त्रिः संभरति, तस्मादेतस्यां त्रयो भागाः प्रातर्मध्यंदिने सायम् , चतुर् निग्राभमुपैति, त्रिः संभरति, तत्सप्त, सप्तपदा शक्वरी, शाक्वराः पशवः, पशून् एवावरुन्द्धे, नव कृत्वो निग्राभमुपैति,  त्रिः संभरति, तद् द्वादश, द्वादश मासाः संवत्सरो , द्वादशाग्निष्टोमे स्तोत्राणि , एषा यज्ञस्य मात्रा, स्वर्भानुर्वा आसुरः सूर्यं तमसाविध्यत् , तस्य देवास्तमोऽपाघ्नन् , यत् प्रथमं तमोऽपाघ्नन्त्साविः कृष्णाभवत् , यद् द्वितीयं सा लोहिनी, यत् तृतीयं सा बलक्षी, स स्वेन रूपेण निरमुच्यत, यद् बलक्षः पवित्रं भवति ततः शुक्रो गृह्यते, यजमानस्य वा एतत् पवित्रं , यजमानं एवैतेन पुनाति , अमोतं स्यात् , आत्मन एवैनदकृत,  यदन्यत्रोतमपवित्रं , तद्यजमानस्य ॥

4.5.8 अनुवाकः8  
वाग् वा ऐन्द्रवायवः,  सा वै वाग् एकधावदद्यावदव्यावृत्तासीत् , स इन्द्रोऽब्रवीत् , मह्यमत्रापि सोमं गृह्णीताहं व एतां वाचं व्यावर्तयिष्यामीति स वै वाचैव वाचं व्यावर्तयत् , यदैन्द्रवायवो गृह्यते, वाचो व्यावृत्त्यै, वायवे प्रथमं गृह्णाति,  वायव उत्तमं, मध्यत इन्द्राय , इन्द्रियेण वा इयं वाङ् मध्यतो विधृता , इन्द्रियवतीं वाचं वदति य एवं वेद, देवा वै सोमं अजिघांसन् , तं नाशक्नुवन् हन्तुम् , वायुर् ह्यस्मिन्नन्तरासीत् प्राण, स्तं देवा अपाशासु , रुप ना आवर्तस्वेति, सोऽब्रवीत् , भागो मेऽस्त्विति, वृणीष्वे, त्यब्रुवन् , सोऽब्रवीत् , मद्देवत्यानि एव पात्राण्यासन्न् इति, तस्मादपतुरीयं वायोः पात्रं, अथ वायव्यानि उच्यन्ते, ततो वै देवाः सोमं अघ्नन् , स हतोऽपूयत् , तस्माद्देवा उदबीभत्सन्त, स वायुरब्रवीत् , अहं व एतं सोमं स्वदयिष्यामि, भागो मेऽस्त्विति, वृणीष्वे, त्यब्रुवन् , सोऽब्रवीत् , मदग्रा एव ग्रहा गृह्यान्ता इति, तं वायुर्मध्यतो व्यवाट् , तमस्वद्यत् , तस्माद्वाय्वग्रा ग्रहा गृह्यन्ते, तस्मादु शुक्तं प्रवाते विषजन्ति, देवा वै प्रातःसवनं उद्यमं नाशक्नुवन् , तृतीयसवने तर्हि वायुरासीत् , तं देवाः प्रातःसवनं अभिपर्यौहन् , तेन प्रातःसवनं उदयच्छन्त, यदैन्द्रवायवः प्रातःसवने गृह्यते, प्राणो वै वायुः, प्राणेन वा एतन् मुखतो यज्ञं उद्यच्छन्ते, देवा वै वृत्रमजिघांसन् , स मित्रोऽब्रवीत् , मित्रोऽहमस्मि, नाहं हनिष्यामीति, तेऽब्रुवन् , जह्येवेति, सोऽब्रवीत् , भागो मेऽस्त्विति, वृणीष्वे, त्यब्रुवन् , सोऽब्रवीत् , पयसैव मे सोमं श्रीणानिति, तस्मात् पशवोऽपाक्रामन् , मित्रः सन्नद्रुहा इति, पशूनां हि पयो यन् मैत्रावरुणं पयसा श्रीणाति, पशुभिरेवैनं सम्यञ्चं दधाति यन् मैत्रावरुणं पयसा श्रीणाति, द्विदेवत्यत्वाय, यच् शीतं तेन मैत्रम् , यत्तप्तं तेन वारुणं , ब्रह्म वै मित्रः, क्षत्रं वरुणः , ब्रह्मणि च वा एतत् क्षत्रे च पयो दधाति, तस्माद् ब्रह्म च क्षत्रं च पयस्वितमे, पञ्च वै ब्राह्मणस्य देवता अग्निः सोमः सविता बृहस्पतिः सरस्वती, तस्माद् ब्राह्मणमन्ये मनुष्या उपधावन्ति , एतस्य हि भूयिष्ठा देवता, स्तासां तिस्रोऽवान्तरं श्रोत्रियस्या, ऽग्निर्बृहस्पतिः सरस्वती, तस्माच् श्रोत्रियमश्रोत्रिया उपधावन्ति , एतस्य ह्यवान्तरं भूयिष्ठा देवता, स्ता मैत्रावरुणं प्रति न्यागच्छन्ति, यन् मैत्रावरुणं पयसा श्रीणाति तास्व् एव पयो दधाति, नाना वै पुरा मित्रावरुणाभ्यां सोमा अगृह्णन् , ताः प्रजा अन्यान्यस्याः परिहायमाददत, ततो मित्रावरुणाभ्यां सह सोमं अगृह्णन् , ततो वा अकल्पत, यन् मैत्रावरुणं पयसा श्रीणाति, मित्रेण वा एतद्वरुणं कल्पयति, वरुणेन मित्रम् , मित्रं वै वृत्रं जघ्निवांसं वरुणोऽगृह्णात् , स देवेष्वनाथत, तेऽब्रुवन् , वरुणे नाथस्वेति, स वरुणेऽनाथत, सोऽब्रवीत् , भागो मेऽस्त्विति, वृणीष्वे, त्यब्रुवन् , सोऽब्रवीत् , सहैव नौ पयसा सोमं श्रीणानिति, यन् मैत्रावरुणं पयसा श्रीणाति, यजमानस्य निर्वरुणत्वाय, यद्येनं भ्रातृव्योऽतीव स्यादङ्गुल्याङ्गुष्ठमवगृह्णीयात् , यद्यन्वङ्गुष्ठेनाङ्गुलिम् ॥
यो नो मित्रावरुणा अभिदासात्सपत्नो भ्रातृव्य उत्पिपीते बृहस्पते ।
इदमहं तमधरं पादयामि यथाहमुत्तमश्चेतयानि ॥ 
इति उत्तमो ह चेतयति ॥

4.5.9 अनुवाकः9  
देवा वै सत्त्रमासत कुरुक्षेत्रे,ऽग्निर्मखो वायुरिन्द्र, स्तेऽब्रुवन्, यतमो नः प्रथम ऋध्नवत् तं नः सहेति, तेषां वै मख आर्ध्नोत्, तं न्यकामयत, तं न समसृजत, तदस्य प्रासहादित्सन्त, स इत एव तिस्रोऽजनयत , इतो धनु, स्तत् तिसृणां च धन्वनश्च जन्म, स प्रतिधायापाक्रामत्तं नाभ्यधृष्णुवत् , स धन्वार्तिं प्रतिष्कभ्यातिष्ठत् , स इन्द्रो वम्रीरब्रवीत् , एतां ज्यामप्यत्तेति, ता अब्रुवन् , अभिमृतायां वा अस्यां न शक्ष्यामो जीवितुम् , भागो नोऽस्त्विति, सोऽब्रवीत् , रसं एवास्या उपजीवाथेति, तस्मादेताः शुष्कादार्द्रम् उद्दिहन्ति, रसं ह्यस्या उपजीवन्ति, ता वै ज्यामप्यादन् , तस्य धन्वार्तिरुदर्द्य (उदय्य)  शिरोऽछिनत् , स सम्राड् अभवत् , अथतरं त्रेधा व्यगृह्णताग्निः पूर्वार्ध, मिन्द्रो मध्यं,  वायुर्जघनार्धम् , तस्मादाग्नेयं प्रातःसवन, मैन्द्रं माध्यंदिनं सवनं, वैश्वदेवं तृतीयसवनं , वायुर् हि विश्वे देवाः, प्राणापानौ वा उपांश्वन्तर्यामौ, व्यान उपांशुसवनो , वाग् ऐन्द्रवायवो ,
दक्षक्रतू मैत्रावरुणः , आश्विनः श्रोत्रं , चक्षुषी शुक्रामन्थिनौ , आत्माग्रायणः , अङ्गानि उक्थ्या, आयुर्ध्रुवः, स्तना ऋतुपात्रे, मूर्धा द्रोणकलशः, कुक्षी कलशौ, हनू अधिषवणे, जिह्वाधिषवणं , ग्रावाणो दन्ता , अक्षाः परिधयो , नासिकोत्तरवेदिः, शिखा यूपः, शिरो हविर्धानं , पृष्ठमाग्नीध्रं, उदरं सदो , यदन्तरुदरे तद्धिष्ण्याः पाणी, आग्नीध्रश्च मार्जालीयश्च पार्ष्णी, गार्हपत्यः प्रतिष्ठा वेदि , रेष वै प्रजापतिः पात्रीयः, स ह त्वा एनं वेद य एवं वेद ॥
इति खिलकाण्डे पञ्चमः प्रपाठकः॥

प्रपाठकः6  
4.6.1 अनुवाकः1  
नवैते प्रातर्ग्रहा गृह्यन्ते , इमे वा एते गृह्यन्ते नव प्राणा , आश्विनो दशमो गृह्यते, व्यानो वा एष गृह्यते, नाभिरेव दशमो गृह्यते, तृतीयो हूयते, तृतीयो ह्ययं प्राणः, प्राणानां संतत्यै, सर्वे वा एते ग्रहाः स्तोत्रवन्तः शस्त्रवन्तो निदानवन्तो , निदानवान् भवति य एवं वेद, होता वा अद्य प्रातरुपांशुमयजत् , तेनैत उक्थवन्तो ,अथ यं होता तूष्णींशँसँ शंसति तेनैवैत उक्थवन्तो , नवैते प्रातर् ग्रहा गृह्यन्ते,  नवभिर् बहिष्पवमाने स्तुवते, तैरेते सामन्वन्तो , हिंकारेणाश्विनः सामन्वान् , ऐन्द्रवायवेणैन्द्रवायवो , मैत्रावरुणेन मैत्रावरुण , ऐन्द्रेण शुक्रामन्थिनौ, वैश्वदेवेनाग्रयण , उक्थायोक्थ्यो गृह्यते , उक्थाय ध्रुवः, संतत्या ऐन्द्राग्नः, संतत्यै मरुत्वतीया , अध्वर्युर्जुहोति, होता वषट्करोति, प्राणान् वा एतत् प्रधत्तो , येन मन्त्रेणाध्वर्युः प्रयच्छति तेन होता प्रतिगृह्णाति, प्राणानां गोपीथाय, प्रजापतिर्वै स्वयं होतासीत् , सोऽताम्यत् , तं देवा द्विदेवत्यैरभ्यधावन् , प्राणा वै द्विदेवत्या ,
यदध्वर्युर् द्विदेवत्यान् हुत्वा क्षिप्रं होतारं अभ्याद्रवति प्राणैर्वा एतद्धोतारं अभिधिनोति, वषट्कारे वषट्कारे वै होता प्राणस्यान्तं गच्छति, प्राणा वै द्विदेवत्या , यदध्वर्युर् द्विदेवत्यान् हुत्वा क्षिप्रं होतारं अभ्याद्रवति, प्राणैर्वा एतद्धोतारं अभिधिनोति, प्राणा वै द्विदेवत्याः, पशवा इडा, यद् द्विदेवत्यानभक्षयित्वेडामुपह्वयेत पशुभिः प्राणानन्तरियात् , अथ यद् द्विदेवत्यान् भक्षयित्वेडामुपह्वयते प्राणान् वा एतदात्मन् धित्वाथ पशून् उपह्वयते , इन्द्रियं वै सोमः, पशव इन्द्रियम् , यत् सोमं भक्षयति इन्द्रियमेवात्मन्धत्ते, सर्वत आश्विनं परिहारं भक्षयति, तस्मात्सर्वा दिशः शृणोति ॥


4.6.2 अनुवाकः2  
यद्वै पात्रं रिक्तमनुन्मुक्तं तदनु रक्षांसि यज्ञं अवयन्ति, यदैन्द्रवायवे पुरोडाशमवदधाति मैत्रावरुणे पयस्यामाश्विने धानां, अरिक्तत्वाय, वि वा एतद्यज्ञश्छिद्यते यत्सवनानि संतिष्ठन्ते, यदेतानि पात्राण्या तृतीयात्सवनात् परिशेरे, यज्ञस्य संतत्या अविछेदाय, वायव्यायां शस्यमानायां पात्राणि विमुञ्चति, प्राणो वै वायुः, प्राणेन यज्ञः संततः, प्राणेनैव यज्ञं संतनोति ॥ एकया च दशभिश्च स्वभूते द्वाभ्यां इष्टये विंशत्या च तिसृभिश्च वहसे त्रिंशता च नियुद्भिर्वाय इह ता विमुञ्च ॥ इत्याह, विमुक्त्या एव , अवगतं वा अध्वर्युपात्रम् , निरुद्धं प्रतिप्रस्थानं , यदि कामयेत, यो बहिस्तं ग्रामे कुर्यां, यो ग्रामे तं बहिरिति ॥ इदमहममुमामुष्यायणं अमुष्याः पुत्रममुष्या विशो निरूहामि ॥ इत्यध्वर्युपात्रं निरुह्य ॥ इदमहममुमामुष्यायणं अमुष्याः पुत्रममुष्यां विशि सादयामि ॥ इति प्रतिप्रस्थानं सादयेत् , यो बहिस्तं ग्रामे करोति यो ग्रामे तं बहि , रध्वर्युपात्रं वै यजमानस्य पात्रं , प्रतिप्रस्थानं भ्रातृव्यस्य, यदि कामयेत, समावद्वीर्यमेनं भ्रातृव्येण कुर्यामिति, प्रबाहुग् गृह्णीयातां, प्रबाहुक् सादयेतां, प्रबाहुग् जुहुयाताम् , समावद्वीर्यमेवैनं भ्रातृव्येण करोति , अध्वर्युपात्रं वै पात्रं , पापीयः प्रतिप्रस्थानं , यदि कामयेत, पापवसीयसं स्यादिति पूर्वो गृह्णीयात् ,  पूर्वः सादयेत् , पूर्वो जुहुयात् , एतेन वै विपूजनः सौराकिः पापवसीयसं चकार, तत्पापवसीयसं एवैतेन करोति, यज्ञस्य वै सृष्टस्य शिरोऽछिद्यत, तस्मै देवाः प्रायश्चित्तिम् ऐच्छन् , अथ वा एतौ तर्हि देवानां भिषजा आस्तामश्विना असोमपौ, ता उपाधावन् , यथा भिषजमुपधावन्त्येवमिदं यज्ञस्य शिरः प्रतिधत्तं इति, ता अब्रूताम् , भागो ना अस्त्विति, वृणाथां इत्यब्रुवन् , ता अब्रूताम् , ग्रहं नौ गृह्णन्तु, सोमपीथमश्नवावहा इति, तद्वा अश्विनौ प्रत्यधत्तां , तस्मादाश्विनीभिरभिष्टुवन्ति , अश्विनौ हि प्रत्यधत्तां , तौ वै बहिष्पवमानेनैव पावयित्वा ताभ्यां पूताभ्यां यज्ञियाभ्यां भूताभ्यां ग्रहमगृह्णन् , तस्माद् बहिष्पवमाने स्तुत आश्विनौ गृह्येते, तस्माद् ब्राह्मणेन बहिष्पवमानं अभिसृप्यम् , पवित्रं हि तत् , तस्माद् यं द्विष्यात् तं परिबाधेत, तद्वै भेषजं त्रेधा विन्यदधु , रग्नौ तॄतीयम् , ब्राह्मणे तॄतीयम् , अप्सु तॄतीयम् , तद्य एवं विद्वानग्नेरन्ते ब्राह्मणाय प्रोच्याप्सु भेषजं करोति समर्धुकं ह भवति, यावद्धि भेषजं तत् क्रियते वास्तुहानि वा एतत्पात्राणि भवन्ति,  यद् ग्रहान् गृहीत्वा बहिष्पवमानं सर्पन्ति वैष्णव्य ऋचा पुनरेत्य संमृशति, विष्णुर्वै यज्ञो , विष्णुनैवैनानि यज्ञेन स्वर्गं लोकं समारोहयति ॥

4.6.3 अनुवाकः3  
प्रजापतेर्वा एते चक्षुषी यच् शुक्रामन्थिनौ , असा आदित्यः शुक्र, श्चन्द्रमा मन्थी, तस्य वै प्रजापतेः सव्यं चक्षुरश्वयत् , ततो ये स्तोका अवापद्यन्त तैरिदं वर्षति , एकविंशतिर्वै तेऽवपेदु, स्तान् वायुरमुतो विसृजति,  प्रजानां क्लृप्त्यै, तस्य या कनीनिका परापतत्स यवोऽभवत् , यन्मन्थिनं सक्तुभिः श्रीणाति चक्षुरेवास्य संभावयति, मिथुनं वै सोमश्च सक्तवश्च, यन्मन्थिनं सक्तुभिः श्रीणाति, मिथुनत्वाय , आर्तं वा एतत्पात्रं यन्मन्थिपात्रम् , यं द्विष्याद् ऋत्विजां तस्मै हरेत् , आर्तिम् आर्छति , षण्डामर्कौ वा असुराणां पुरोहिता आस्ताम् , तान् देवा नाशक्नुवन् हन्तुम् , ब्राह्मणवन्तो ह्यासन् , तौ देवा अपाशासु , रुप ना आवर्तेथां इति, ता अब्रूताम् , भागो ना अस्त्विति, वृणाथां इत्यब्रुवन् , ता एतौ शुक्रामन्थिना अवृणाताम् , ते देवा अमन्यन्त, यदिमा असुर्यौ सोमौ होष्याम, स्तदन्व् असुरा आभविष्यन्ति, यन् न होष्यामस्तदन्व् आभविष्यन्तीति, ता अपनुद्याथेन्द्रायाजुहुवु, स्तस्मादेता अन्यदेवत्यौ गृह्येते, अथेन्द्राय हूयेते, अपनुत्तौ षण्डामर्कौ सह तेन यं द्विष्म इति, षण्डामर्कयोरेवैनं सहापनोदेनापनुदते ॥ आयुः पाहि, प्रजां पाह्यमुष्य वीरतां पाहि ॥ इति सादयेद् , योऽस्य प्रियः स्यात्तस्य, शुक्रं वै प्रति राष्ट्रं मन्थिनं निरुद्धं मथ्यता , इति ह्येतद् राष्ट्रम् आहुर्यन् निरुद्धं भवति, यदि कामयेत, यो बहिस्तं ग्रामे कुर्यां, यो ग्रामे तं बहिरिति ॥ इदमहममुमामुष्यायणं अमुष्याः पुत्रममुष्या विशो निरूहामि ॥ इति शुक्रपात्रं निरुह्य ॥ इदमहममुमामुष्यायणं अमुष्याः पुत्रममुष्यां विशि सादयामि ॥ इति मन्थिपात्रं सादयेत् , यो बहिस्तं ग्रामे करोति, यो ग्रामे तं बहि , रार्तं वा एतत्पात्रं यन्मन्थिपात्रम् , यच् शुक्रपात्रं पुनः प्रयुज्यते तस्मादिमे समावद्वीर्ये, तस्मादाभ्यां समावत् पश्यति , असौ वा आदित्यः शुक्रश्चन्द्रमा मन्थी, यदपिधाय प्राञ्चा इतस्तस्मादेतौ प्राञ्चौ यन्तौ न पश्यन्ति , अथ यदनपिधाय प्रत्यञ्चौ तिष्ठन्तौ जुहुतस्तस्मात् प्रत्यञ्चौ यन्तौ पश्यन्ति, यदपिधाय प्राञ्चा इतस्तस्मात् पराङ् प्राणः , अथ यदनपिधाय प्रत्यञ्चौ तिष्ठन्तौ जुहुतस्तस्मात् पुनरपानो , यदपिधाय प्राञ्चा इतस्तस्मात् पराञ्चो गर्भा धीयन्ते , अथ यदनपिधाय प्रत्यञ्चौ तिष्ठन्तौ जुहुतस्तस्मात् प्रत्यञ्चः प्रजायन्ते, चक्षुषी वै शुक्रामन्थिनौ, नासिकोत्तरवेदि , र्यदङ्गुष्ठाभ्यां आक्रमेते, चक्षुषी वा एतत् प्रधत्तो, अथ यदुपरिष्टादाक्रमेते तस्मादिमे उपरिष्टाच्चक्षुषी, तुथोऽसि जनधाया , देवास्त्वा शुक्रपाः प्रणयन्त्व् इति, या अत्रीः प्रजास्तासां एष योनिः, ता एतमनुप्रजायन्ते, तुथोऽसि जनधाया , देवास्त्वा मन्थिपाः प्रणयन्त्व् इति, या आद्याः प्रजास्तासामेष योनिः, ता एतमनुप्रजायन्ते , उभयीरेव प्रजाः प्रजनयत्यत्रीश्चाद्याश्च, शुक्रमन्वारभन्ते, तेजो वै शुक्रो ब्रह्मवर्चसं , तेज एव ब्रह्मवर्चसं अन्वारभन्ते ,
इन्द्रेण मन्युना युजे, ति शुक्रेण परियन्ति, मन्युना वै युजेन्द्रोऽसुरानवाबाधत, मन्युना वा एतद् युजा यजमानो भ्रातृव्यमवबाधते, संजग्मानौ दिवा पृथिव्ये, त्यरत्नी संधत्ते , इमानि वा एतत् संधत्तो यत्पात्रे संदध्याताम् , नेदमन्तरा स्यात् , अथ यदरत्नी संधत्तस्तस्मादिदमन्तरा चक्षुषोर् विधृत्यै, पुमांसं गर्भमाधत्तं गवीन्योरिति, तदनु स्त्रीष्वो यजमानस्य गावो भवन्ति, वीरं पत्नी जनयति, शुक्रस्याधिष्ठानं असि, मन्थिनोऽधिष्ठानं असी, ति शकलौ प्रास्यतः, समिद्वा एषैतयो, रथो आहुतीनां प्रतिष्ठित्यै, निरस्तः षण्डो , निरस्तो मर्कः सह तेन यं द्विष्म, इति शकलौ निरस्यत , एतावांल्लोको यावदुद्धतं , यावान् एव लोकस्तस्माद्यजमानो भ्रातृव्यं निर्भजति, श्रीणन्त्यन्यान्त् सोमान्नान्यान् , तत् सोमानां मिथुनं , याञ् श्रीणन्ति ताननुवर्षति, यान् न श्रीणन्ति ताननुवीध्रति, दारुमयानि अन्यानि पात्राणि, मृन्मयानि अन्यानि, तत्पात्राणां मिथुनं , यो वै सोमस्य च पात्राणां च मिथुनं वेद मिथुना एनं पशवा उपतिष्ठन्ते ॥

4.6.4 अनुवाकः4  
प्रजापतिर्वा आग्रायणः , ये देवा दिव्येकादश स्थेति , एतावन्तो वै देवा, यावन्त एव देवास्तेभ्यो गृह्यते , आग्रायणं वै गृहीत्वा देवाः स्वर्गं लोकमायन् , अपासुरा अभ्रंशन्त, ततो देवा अभवन् , परासुरास्तद्य एवं विद्वानाग्रायणं गृह्णीते, भवत्यात्मना, परास्य भ्रातृव्यो भवति, य आनुजावरः स्यात्स आग्रायणाग्रान् ग्रहान् गृह्णीत , अग्रं ह्याग्रायणः , यद्यभिचरेत् ॥
विदद्यदि सरमा रुग्णमद्रेर्महि पाथः पूर्व्यं सध्र्यक् कः ।
अग्रं नयत् सुपद्यक्षराणामछा रवं प्रथमा जानती गात् ॥
इति पुरोरुचं कुर्यात् , रुजति हैव , अथो वाग् वै सरमा, वाचं एवैषां वृङ्क्ते, त्सरा  वा एषा यज्ञस्य, तस्माद्यत् किंच प्राचीनं आग्रायणात्तदुपांशु चरन्ति , अथ वा एतदाग्रायणं प्रति वाचं विसृजन्ते, यज्ञमेवाप्त्वा वाचं विसृजन्ते, वाग् वै देवेभ्योऽपाक्रामत् , ते देवास्तूष्णीं यज्ञमतन्वत, सा वागमन्यत , अन्तर्वै मा यज्ञाद्यन्तीति, साग्रायणं प्रति न्याद्रवत् , तस्मादाग्रायणं प्रति वाचं विसृजन्ते, हिंकृत्य वाचं विसृजन्ते, प्राणो वै हिंकारो, वाक् प्राणः, तद्वाच एवैषा युक्तिस्त्रिर् हिंकरोति, त्रेधा हीयं वाग् वदति, शनैरुच्चैरथ सूच्चै , र्यावत्येव वाक् सास्य युज्यते, त्रयो वै प्राजापत्या ऋत्विज, उद्गाता प्रस्तोता प्रतिहर्ता, ते वा अस्यैतर्ह्यवृत्ता अयुक्ता , यद्धिंकरोति तेनैवास्य ते वृत्ता युक्ता भवन्ति, वाक् च मनश्चावदेताम् , अहं श्रेयानस्म्यहं श्रेयानस्मीति, तौ प्रजापतिं प्रश्नं ऐताम् , सा वागब्रवीत् , नैव मया किं चनानभ्युदितं क्रियता इति , अथ मनोऽब्रवीत् , नैव मया किं चनानभिगतं क्रियता इति, स मनसेऽन्वब्रवीत् , सा वागब्रवीत् , अहव्यवाडेवाहं तुभ्यमसानीति, तस्मादेषा प्रजापतयेऽहव्यवाट्, तस्माद्यत् किंचोपांशु क्रियते तदाहुः कृतमेतत् क्रियता इति,  प्रजापतये हि क्रियते, द्वाभ्यां धाराभ्यां प्रातःसवने गृह्णाति, तिसृभ्यो माध्यंदिने सवने, चतसृभ्यस्तृतीयसवने, तन् नव, नव प्राणा , आत्माग्रायणः, प्राणान् एवात्मन् धत्ते, वि वा एतद्यज्ञश्छिद्यते यत्सवनानि संतिष्ठन्ते, ये देवा दिव्येकादश स्थ पृथिव्यामध्येकादश स्थाप्सुक्षितो महिनैकादश स्थेति, देवताभिर्वै यज्ञः संततो , देवताभिरेव यज्ञं संतनोति, प्रजापतिर्वा आग्रायणो , यत्सर्वेषु सवनेष्वभिप्रस्कन्दयति
प्रजापतिर्वा एतत् प्रजा अभिजिघ्रति, प्रजापतिर्वा आग्रायणो , यत्सर्वेषु सवनेषु गृह्णात्यात्मनैव यज्ञं संतनोति, प्रजापतिर्वा आग्रायणः , यदेषोऽतिरिच्यते
तस्मात् पुरुषः पशूनां दविष्ठमेति , आग्रायणो वै गायत्र्या वत्सस्तं वा एतदा तृतीयात्सवनादभिप्रतिधावति, गायत्र्या वा एते लोके सर्वे सोमा गृह्यन्ते, 
तां वा एतत्सर्वाणि सवनानि अभिप्रतिधावन्ति , अथ यत् स्थाल्या गृहीतो विज्ञातस्थाल्या होष्यन्ती३ दारुमयेणा३ इति, तस्मादविज्ञातेन गर्भेण भ्रूणहा , अथ यत् स्थालीं रिञ्चन्ति न दारुमयम् तस्मात् पुमान् दायादः स्त्र्यदायात्  , अथ यत् स्थालीं परास्यन्ति न दारुमयम् तस्मात् स्त्रियं जातां परास्यन्ति न पुमांसं, अथ स्त्रिय एवातिरिच्यन्ते ॥

4.6.5 अनुवाकः5  
इन्द्रो वै वृत्राय वज्रं उदयच्छत्, स वज्रं उद्यतं दृष्ट्वाबिभेत् , सोऽब्रवीत् , अस्ति वा इदं त्यस्मिन्नन्तर् वीर्यम् , तत्ते प्रदास्यामि, मा मा वधीरिति, तद्वा अस्मै प्रायच्छत् , यज्ञं वा अस्मै तत् प्रायच्छत् पशून् उक्थ्यमेव, यदुक्थ्यो गृह्यते यज्ञस्य च पशूनां चावरुद्ध्यै , एतावान् वै यज्ञो यावान् उक्थ्यः , अन्तः श्लेषणमेवान्ये ग्रहाः, प्लवो वा एष यज्ञस्य यदुक्थ्यः , यथा वा इदं प्लवं संनह्य प्रस्नात्येवं वा एतदुक्थ्यमालभ्य प्रस्नाति, स एनं आ यज्ञस्योदृचः संपारयति , अङ्गानि वा उक्थ्यः , यज्ञस्य संतत्यै गृह्यते, तस्मै त्वा विष्णवे त्वेति, विष्णुर्वै यज्ञो , विष्णुना यज्ञः संततो , विष्णुनैव यज्ञेन यज्ञं संतनोति , एतेन वा इदं उक्थानि संततानि, तस्मात् पुरुषः स्नावभिरनुसंततः, सद आलभ्यावनयति, यज्ञं वा एतत् संतत्य संप्राप्यावनयति, चक्षुर्वै शुक्र , श्चक्षुरुक्थ्यः , चक्षुर्वा एतत् पुरस्ताद् ध्रियते , अथो यथेदं पुरस्तात् पश्चात् पश्यन्नन्वेत्येवं तत् , अथ यदेकः संस्त्रेधा क्रियते तस्मादेकः श्रेष्ठः पूर्वार्धेऽवस्यति, यदेतौ ग्रहौ भूयिष्ठाः सोमा अनु हूयन्ते, पापवसीयसस्य व्यावृत्त्यै, यदेतत्पात्रं भूयिष्ठाः सोमा अन्वायन्ति, तस्मादेकं श्रेष्ठं यन्तं बहवः पश्चादनुयन्ति, पात्राणि वा अध्वर्युं पुरो विदुह्रे , उक्थामदानि पश्चा , ऐन्द्र्या सदा उपचरति , आग्नेय्याग्नीध्रं , वैष्णव्या हविर्धानं , यथादेवतं एवैनानि उपचरति, तथा हैनं न विदुह्रे , अन्तराहवनीयं च हविर्धानं चाध्वर्योर् लोको , अन्तरा हविर्धानं च सदश्च यजमानस्य, सदः सदस्यानां , यदि कामयेत , अध्वर्युं यश ऋछेदिति , अन्तराहवनीयं च हविर्धानं चावनयेत् , सोमो वै यश , एषोऽध्वर्योर् लोको , अध्वर्युमेव यशसार्पयति, यदि कामयेत यजमानं यश ऋछेदिति , अन्तरा हविर्धानं च सदश्चावनयेत् , सोमो वै यश , एष यजमानस्य लोको , यजमानं एव यशसार्पयति, यदि कामयेत, सदस्यान् यश ऋछेदिति , अन्तः सदस्यावनयेत् , सोमो वै यश , एष सदस्यानां लोकः, सदस्यान् एव यशसार्पयति, सद आलभ्यावनयति ,
ऐन्द्रं वै सद , ऐन्द्राण्य् उक्थानि , उक्थानां संतत्यै , उक्थानामनपछेदाय ॥ उपयामगृहीतोऽसि, मित्रावरुणाभ्यां त्वा ॥ इति गृह्णाति प्रातःसवने मैत्रावरुणाय ॥ इन्द्राय त्वा ॥ इति ब्राह्मणाञ्शँसिने ॥ इन्द्राग्निभ्यां त्वा ॥ इत्यछावाकाय ॥ उपयामगृहीतोऽसि , इन्द्राय त्वेन्द्राय त्वा ॥ इति गृह्णाति सर्वेभ्यो माध्यंदिने सवने ॥ उपयामगृहीतोऽसि  इन्द्रावरुणाभ्यां त्वा ॥ इति गृह्णाति तृतीयसवने मैत्रावरुणाय ॥ इन्द्राबृहस्पतिभ्यां त्वा ॥ इति ब्राह्मणाञ्शँसिने ॥ इन्द्राविष्णुभ्यां त्वा इत्यछावाकाय , एवमस्य यथोक्थं यथादेवतं गृहीता भवन्ति ॥

4.6.6 अनुवाकः6  
आयुर्वै ध्रुव, स्तं उत्तमं गृह्णाति , उत्तमं ह्यायुः, स्थाल्या गृह्णाति , आयुषो धृत्यै, पूर्णं गृह्णाति, सर्वमायुरेति, प्राणो वै गायत्री , आयुर्ध्रुवो , यदेष आ तृतीयात्सवनात् परिशयेत् तस्माद्यावदायुस्तावान् प्राणः , आयुर्वै ध्रुवो , यदग्निष्टोमं आस्ते आयुरेवाप्त्वा निःसर्पति , आयुर्वै ध्रुवो , यत् केवलं जुहुयादायुः प्रजानां प्रदध्यात् , परिधानीयायां शस्यमानायामवनयति, स ह्यन्तो , होतुश्चमसेऽवनयति, वैश्वदेवो वै होता, वैश्वदेवीरिमाः प्रजाः, सर्वासु वा एतत् प्रजास्व् आयुर्दधाति, जनानां इत्या, हुः, सर्वासां वा एतत् प्रजानां आयुः सर्वाभ्यः प्रजाभ्यो गृह्यते , उभयतो वैश्वानरो गृह्यते , उभयतो वैश्वानरो ह्ययं प्राणः , अयं वाव वैश्वानरो योऽयमवाङ् प्राणः , यदेष केवला उत्तरे हविर्धाने साद्यते तस्मादेषोऽर्धभाक् प्राणाना, मर्धभाजा इतरे, हिरण्येऽधि सादयेदायुःकामस्य , अमृतं वै हिरण्यम् , आयुर्ध्रुवो , अमृत एवास्यायुर्दधाति , उपोप्तेऽन्ये ग्रहाः साद्यन्तेऽनुपोप्ते ध्रुव, स्तस्मादस्थ्नान्ये पशवः प्रतितिष्ठन्ति, मांसेन पुरुषः, प्राणा वा उपरवा , यदेत उपोप्ते ग्रहाः साद्यन्ते स्वे वा एतद् योनौ साद्यन्ते, पूर्वार्धे वा इमे मुखस्य प्राणा , एतत् खलु वै हविर्धानस्य पूर्वार्धं यद् दक्षिणं हविर्धानं , तस्माद् दक्षिणे हविर्धाने, प्राणा वा एत इतरे ग्रहा , आयुर्ध्रुवो , नव वै प्राणा , आयुर्दशमं , तस्मादेष दशमो गृह्यते, दशमं ह्यायू , राजपुत्रो ध्रुवं गोपायति, सर्वासां वा एतत् प्रजानामायुर्गोपायति, तस्माद् राजपुत्रो वीर्यवत्तमो, यद्यभिचरेत् ॥ इदमहममुष्यामुष्यायणस्यायुः प्रवर्तयामि ॥ इति ध्रुवं प्रवर्तयेत् , आयुरेवास्य प्रवर्तयति, यत् प्रवर्तयेत्सर्वासां प्रजानां आयुः प्रवर्तयेत् , शुक् प्रजा ऋछेत् , अवर्तिर् यजमानं गृह्णीयात् , क्षोधुकोऽध्वर्युः स्यात् , तद्व्यङ्ग्य एव ॥ ध्रुवं त्वा ध्रुवक्षितिम् अमुमास्थानाच् च्यावयामि ॥ इति ,
आस्थानादेवैनं च्यावयति, प्रमायुको भवति, ध्रुवं वै प्रच्यवमानं विश्वा भूताऽनु प्रच्यवन्ते, प्र यजमान आस्थानाच्च्यवते, तदभिमृश्यो , दिवि दिव्यान् दृंहान्तरिक्षे अन्तरिक्ष्यान् पृथिव्यां पार्थिवान् इति, यथास्थाम वा एतत् प्रजा दृंहति, स्व आयतने यजमानं, आयुषा वा एष वीर्येण व्यृध्यते यस्य ध्रुवः स्कन्दति , आयुर् वीर्यं ध्रुव, स्तदभिमृश्यः ॥ आयुर्धा असि ध्रुवा , आयुर्मे धेहि ॥ इति , आयुरेवास्मिन् दधाति, वरो दक्षिणा, वरेणैव वरं स्पृणोति , आत्मा हि वरः, पुत्रसेनस्य ह वै भैमसेने ध्रुव उपददास, तं शृण्वानः स्थैरब्रह्मण ऋतेनैभ्यो लोकेभ्य आप्याययांचकार ॥ स्वाहा दिव आप्यायस्व ॥ इति स तृतीयं बभूव ॥ स्वाहान्तरिक्षादाप्यायस्व ॥ इति स द्विभागं बभूव ॥ स्वाहा पृथिव्या आप्यायस्व ॥ इति स पुपूरे, तद् ऋतेनैवैभ्यो लोकेभ्यो ध्रुव आप्याययितव्यो , द्वादशे स्तोत्रेऽवनयति ॥ द्वादश मासाः संवत्सरः, संवत्सरो यज्ञो , यज्ञः प्रजापतिः, प्राजापत्यः पुरुषो, यावानेव पुरुषस्तस्मिन्नायुर्दधाति, यत् स्तूयमानेऽवनयेद् गर्भाः प्रपादुकाः स्यु, र्यच् शस्यमाने युवानः प्रमीयेरन् , यच् शस्ते बहिः प्राणान् दध्यात् , सकृच् शस्तायां मध्यतोऽवनीयो , मध्यतो वा एतत् प्रजानामायुर्दधाति ॥ स्वयंभूरसि श्रेष्ठो रश्मिः प्रियो देवानां संसदनीयः ॥ तं त्वा सुभव देवा अभिसंविशन्तु ॥ आयुर्धा असि ध्रुवा , आयुर्मे धेहि ॥ इति , आयुरेवास्मिन् दधाति ॥ वर्चोधा असि ध्रुव, वर्चो मे धेहि ॥ इति वर्च एवास्मिन् दधाति ॥ इषोऽसि, त्वेषोऽसि, नृम्णोऽसि, व्रतोऽसि, दक्षोऽसि, तस्य त इषस्य त्वेषस्य नृम्णस्य व्रतस्य दक्षस्य भक्षीय, स्वस्य चारणस्य च शूद्रस्य चार्यस्य च, यथा त्वं सूर्यासि विश्वदर्शत एवमहं विश्वदर्शतो भूयासं ॥इति विश्वदर्शतो ह भवति , असौ वा आदित्यः स्वयंभूः श्रेष्ठो रश्मि , र्यथैष स्वयमभवदेवं स्वयं भवति य एवं वेद ॥

4.6.7 अनुवाकः7  
अथैत ऋतुग्रहाः, संवत्सरस्य वा एते विधृत्यै गृह्यन्ते, द्वादश मासाः संवत्सर, स्तस्माद् द्वादश ऋतुग्रहा, मधुश्च माधवश्च वासन्तिका ऋतू, असन्ना हूयन्ते , असन्ना हीम ऋतवो , नान्योऽन्यम् अभिप्रपद्यते,   यदन्योऽन्यमभिप्रपद्येत  ऋता ऋतुरभीयात् , अथ यदन्योऽन्यः प्रपद्यते तस्मादिदं ऋता ऋतुरनुनिहिताः परिप्लवन्ते , उभयतोमुखम् ऋतुपात्रम् , उभयतोमुखा हीम ऋतवो , न वै तद्विद्म यत ऋतूनां मुखम् , सह प्रथमं गृह्णाते, सहोत्तमं , सह युज्येते सह विमुच्येते, चतुर्दश वा एतत् कुरुतो , अति वा एतद् रेचयतो , अस्ति मासस्त्रयोदश, स्तं एवैतेनाप्त्वावरुन्द्धे , ऋतुभ्यो वै प्रजाः प्रजायन्ते, यत् षड् ऋतुना चतुर् ऋतुभि , र्ऋतुभ्यो वावास्मा एतच्चतुष्पदः पशून् प्रजनयतो , अथ यच्चतुर् ऋतुभिर् द्विर् ऋतुना , ऋतुभ्यो वावास्मा एतद् द्विपदः पशून् प्रजनयतो , यद् द्विर् ऋतुना, द्वौ हीमा ऋतू, अथ यद् द्वे ऋतुपात्रे, द्वौ द्वौ हीम ऋतवो , नानुयजति, वैश्वानरो वषट्कारो , यदनुयजेद् वैश्वानरम् ऋतुष्वन्ववसृजेत् , अन्धो वा इदमासीदव्यावृत्तं, अहरासीन् न रात्रि, स्तद्देवा ऋतुग्रहैर् व्यावर्तयन् , यद् ऋतुग्रहा गृह्यन्ते , अहोरात्रयोर् व्यावृत्त्यै, संवत्सरो वै स्वर्गो लोक, स्तस्य वा एत आक्रमा यद् ऋतुग्रहा, यद् ऋतुग्रहा गृह्यन्ते, स्वर्गस्य लोकस्याक्रान्त्यै ॥

4.6.8 अनुवाकः8  
आदित्या वा इत उत्तमाः स्वर्गं लोकमायन् , ते वा इतः प्रतिसंहिताः पुरस्तादेवान्यत्सर्वं , संवत्सरो वै स्वर्गो लोकः, संवत्सरमेतौ कल्पयितुं प्लायेते यदध्वर्यू , यदैन्द्राग्नम् ऋतुपात्रेण गृह्णाति, संवत्सरं वा एतदन्वारभते स्वर्गाय लोकाय , अथो ज्योतिरुपरिष्टाद् दधाति स्वर्गस्य लोकस्य समष्ट्यै , असौ वा आदित्यः शुक्रः, पुरुषो वैश्वदेवो , यच् शुक्रपात्रेण वैश्वदेवं गृह्णाति तस्मात् पुरुष एवामुं प्रत्यक् , सर्वेऽन्ये न्यञ्चः पशवो , देवाश्च वा असुराश्चास्पर्धन्त, ते देवाः प्रातःसवने वैश्वदेवे यज्ञं संस्थाप्यमपश्यन् , तं प्रातःसवने समस्थापयन् , यद् वैश्वदेवः प्रातःसवने गृह्यते, प्रातःसवने वा एतद् वैश्वदेवे यज्ञं संस्थापयति, तेन संस्थितेनारिष्टेन भूतेन प्रचरन्ति, देवा वै सर्वे प्रातःसवनं अभ्यायच्छन्, नोत्तराभ्यां सवनाभ्यां अतिष्ठन्त, यद् वैश्वदेवः प्रातःसवने हूयते, प्रातःसवने वा एतद् वैश्वदेवे देवतास्तर्पयन्ति, तास्तृप्ता उत्तरे सवने अभिसृज्यमाना यन्ति, वज्रो वै मरुत्वतीया , वज्र एव प्रथमो , अपगूर्तिर् द्वितीयः, स्तृतिरुत्तमो , वज्रो वै धनु , र्धनुरेव प्रथमः, प्रतिहितिर् द्वितीयो , विसृष्टस्तृतीय , श्चक्रियौ वा एते यज्ञस्य यन्मरुत्वतीया , अक्षो मध्यमः, पक्षसी अभितो , मरुद्भिर्वै वीर्येणेन्द्रो वृत्रमहन् , न ऋते मरुद्भ्योऽशक्नोद्वीर्यं कर्तुम् , यन्मरुत्वतीयो ग्रहो गृह्यते मरुत्वतीयं शस्यते तेन माध्यंदिनं सवनं वीर्यवत् कथं सवनानि ऋतुमन्ति वेछेति(वेत्थेति)  पृछेत् ,  ऋतुग्रहैः प्रातःसवनं ऋतुमत् , मरुत्वतीयैर्माध्यंदिनं सवनं , सावित्रेण तृतीयसवनं , मरुत्वतीययोः सन्नयोर्दक्षिणा दीयन्ते, स्वे वा एतद् योनौ दक्षिणा दीयन्ते, परिधयो वा एते यज्ञस्य यन्मरुत्वतीया, स्तस्मान्मरुत्वतीयान् दक्षिणा नातिदीयन्ते, यदतिदद्याद्यथा बहिष्परिधि स्कन्नं एवं स्यात् , यदि कामयेत विड् ओजीयसी स्यादबलीयः क्षत्रम् इति, यस्या मरुत्वतीयः पूर्वोऽर्धऋचस्तां पुरोरुचं कुर्यात् , विशँ वा एतदोजीयसीमकरबलीयः क्षत्रम् , यदि कामयेत, क्षत्रम् ओजीयः स्यादबलीयसी विड् इति, यस्या ऐन्द्रः पूर्वोऽर्धऋचस्तां पुरोरुचं कुर्यात् , क्षत्रं वा एतदोजीयोऽकरबलीयसीं विशम् , जामि वा एतद्यज्ञे क्रियते यन्मरुत्वतीयो ग्रहो गृह्यते मरुत्वतीयं शस्यते, पशवो वै मरुतो , अजामि पशव, स्तेन तदजाम्यृतुपात्रमालभ्य प्रतिगृह्णाति , ऋतवो वै मरुतः, संवत्सर ऋतवो , आयुः संवत्सर , आयुषि वा एतदध्वर्युः श्रयते, वृत्रं वा एष हन्ति यो मरुत्वतीयान् ग्रहान् गृह्णीते, माहेन्द्रे सर्वे कामाः, सर्वान् वा एतत् कामानाप्नोति सर्वान् व्यश्नोति , इन्द्रो वै वृत्रमहन् , सोऽन्यान् देवानत्यमन्यत, स महेन्द्रोऽभवत् , स एतं उद्धारम् उदहरत वृत्रं हत्वा, 
तदुद्धार एव , अस्यैष भाग एव, तस्माद् राजा संग्रामं जित्वोदाजं उदजते, शुक्रपात्रेण माहेन्द्रं गृह्णाति, वदन्ति ग्रावाणः , वदन्त्यौलूखला , मन्थन्त्याशिरं, इन्द्रे वा एतदग्रा आगते घोषमकुर्वता , अथो यजमान एव तेजो दधति ॥

4.6.9 अनुवाकः9  
एतद्वा एषाभ्यनूक्ता ॥
अष्टौ पुत्रासो अदितेर् ये जातास्तन्वस्परि ।
देवं उप प्रैत्सप्तभिः परा मार्ताण्डमास्यत् ॥
इति , एष वाव स उपांशुसवनो ग्रावा, तस्य वा एष सोमपीथो यदादित्यं मेक्षयन्ति ॥ विवस्वन्नादित्यैष ते सोमपीथः ॥ इति सोमपीथनैवैनं समर्धयति, व्यानो वा उपांशुसवनः, प्रजा आदित्यो , व्यानं वा एतत् प्रजासु दधाति, पशवो वा आदित्यो , यद् दध्ना मध्यतः श्रीणाति, मध्यतो वा एतत् पशूनां पयो दधाति , अथ यत्तप्तातङ्क्यम् , तस्मादामा सती पक्वं दुहे, यदि कामयेत, वर्षेत् पर्जन्या इति ॥ या दिव्या वृष्टिस्तया त्वा श्रीणामि ॥ इति दध्नोपरिष्टादादित्यं श्रीणीयात् , पशवो वा आदित्यः, पशुभ्य एषोऽमुतो वर्षति, पशून् एव वृष्ट्याभिजिघर्ति, यदि कामयेत, गर्भाः श्रीव्येयुरिति , उद्गृह्यादित्यमवेक्षेत, गर्भा ह श्रेवुका भवन्ति, शुक्रवती  वै पूर्वे सवने, अशुक्रं तृतीयं सवनं , यद् द्विदेवत्यानां संस्रवानवनयत्याग्रायणमभिप्रस्कन्दयति,  तेन तृतीयसवनं शुक्रवत् , देवा असुरान् हत्वा मृत्योरबिभयु, स्तेनाथैषिणो न्यञ्चनैषिण एता देवता भूयिष्ठाः प्राविशन् , यद् द्विदेवत्यान् , तस्माद् द्विदेवत्येभ्य आदित्यो निर्गृह्यते, बृहतीभ्यां गृह्णाति, पशवो वै बृहतीः, प्रजा आदित्य , एतावांल्लोको यावदुद्धतं , यत् संप्रसारयित्वा गृह्णाति
लोकं वा एतदन्नाद्यं यजमानो भ्रातृव्यस्य वृङ्क्ते , अथो इमा एव प्रजा अन्नाद्यायावरुन्द्धे, यद्यस्य भ्रातृव्यो यजेत बहिर्वेदि तिष्ठेत् , तथा हैनं नावरुन्द्धे , पशवो वा आदित्यो , अग्नी रुद्रो , अग्नेरेतास्तन्वो यद्धिष्ण्या , यत् संप्रसारयित्वा गृह्णाति रुद्राद्वा एतत् पशूनन्तर्दधाति , अपिधायोप निष्क्रामति, पशूनां गोपीथाय , आदित्यो वै द्विदेवत्यानामनुयाज, स्तस्मात्तान्नानुयजति, द्विदेवत्या वा आदित्यस्य प्रयाजा, स्तस्मात्तान्नानुयजति, 
पशवो वा आदित्यो , अग्नी रुद्रो , ब्राह्मण उपद्रष्टा, यदीक्षमाणो जुहुयात् प्रधीयमानानां एषामुपद्रष्टा स्यात् , अन्यत्रेक्षमाणेन होतव्यं, अनूपद्रष्टैषां भवति ॥
इति खिलकाण्डे षष्ठः प्रपाठकः॥
प्रपाठकः7  
4.7.1 अनुवाकः1  
गायत्रो वै देवानां सविता, गायत्र्या एष लोके सोमो गृह्यते, यदाग्रयण, स्तस्मादाग्रायणात् सावित्रो निर्गृह्यते, सोऽद आ तृतीयात्सवनात् परिशयेत्
क्रियमाणस्य क्रियमाणस्य प्रसवाय , अन्तरिक्षं वा अन्तर्यामो , अन्तरिक्षम् इमाः प्रजा , यदन्तर्यामपात्रेण सावित्रं गृह्णाति, सविता वा एतत् प्रजाः प्रसुवति प्रजननाय , असन्नो हूयते , असन्ना हीमाः प्रजा नेलयन्ति, नानुयजति, यदनुयजेत् सृष्टिं प्रजानां विछिन्द्यात् , अथो समानपात्रौ ह्येतौ सोमौ गृह्येते तस्मान् नानुयजति, देवा वै तृतीयसवनं उद्यमं नाशक्नुवन् , प्रातःसवने तर्हि सवितासीत् , तं देवास्तृतीयसवनं अभिपर्यौहन् , तेन तृतीयसवनं उदयच्छन्त, यत् सावित्रस्तृतीयसवने गृह्यते सवितॄप्रसूता वा एतत् तृतीयं सवनं उद्यच्छन्ते, सावित्रस्य संस्रवे वैश्वदेवमभिगृह्णाति, वैश्वदेवीरिमाः प्रजाः, सवितॄप्रसूताः खलु वै प्रजाः प्रजायन्ते, मनो वै सविता, वैश्वदेवीरिमाः प्रजाः, सर्वासु वा एतत् प्रजासु मनो दधाति , आशीर्मतः सवनस्य गृह्णाति, वैश्वदेवत्वाय, सुशर्मासि सुप्रतिष्ठान इति, यत् स्वित् सोमः सोमे प्रतितिष्ठति, बृहदुक्षे नमा इति, यद् बृहदिति तेन देवेभ्यो ,
यन् नमा इति तेन पितृभ्यो , उक्थभाजो वै पितरोऽस्तोमभाज , उक्थायैष  गृह्यते न स्तोत्राय, यत्र गृह्यते तच् शस्यते स्व आयतने ॥

4.7.2 अनुवाकः2  
घृतस्य यजति , एष वै प्रथमो धिष्ण्यानां यदाहवनीय, स्तं वा एतदग्रे व्याघारयति , आग्नावैष्णव्या व्याघारयति, पराङ् वा एतर्हि यज्ञो , अग्निः सर्वा देवता , विष्णुर्यज्ञो , देवताश्चैव यज्ञं चालब्ध, घ्नन्ति वा एतत् सोमं यदभिषुण्वन्ति, यत्सौम्यः, सोमं वा एतत् संभावयन्ति, सोममाप्याययन्ति , अवधिषुर्वा एतत् सोमं यदभ्यसुषुवु , रनुस्तरणी वा एषा सोमस्य, यत्सौम्यः पितॄणामनुस्तरणी, तस्मात् पितृमत्या यजति, दक्षिणा तिष्ठन् जुहोति, दक्षिणा हि पितॄणां, उपसदां वा एतेऽनुयाजा, आग्नावैष्णव्या घृतस्य यजति, सौम्या सोमस्य, या एवाद उपसत्सु देवता अयाक्षीत्ता एतत् , अमुत्र वा एष भूताय क्रियते, यद्वा एतस्य व्यार्धि यत् प्रामायि तदस्यामुं लोकं गच्छति , अथ पूत एवोच्शिष्यते, पवित्रं वै सौम्यो, यजमानं एवैतेन पुनाति, सामदेवत्यो वै सोमः, सोमस्य खलु वै सौम्यः, साम्ने वा एतद् ध्रियते ॥ सत्रा त एतद्यदु त इह ॥ इति परिपश्यति, योऽगतासुः स परिपश्यति, 
यो गतासुर्न स परिपश्यति, यदि न परिपश्येदथ वदेत् ॥
यन्मे मनो यमं गतं यद्वा मे अपरागतं ।
राज्ञा सोमेन तद्वयम् अस्मासु धारयामसि ॥
हृदिस्पृक् क्रतुस्पृग् वर्चोधा असि, वर्चो मे धेहि ॥ 
इति आशिषं एवाशास्ते ॥

4.7.3 अनुवाकः3  
अथैतेऽतिग्राह्या , देवा वै सोमं अगृह्णत , अथ वा एतानिन्द्रोऽगृह्णीत, सोऽवेत् , न वा अहं इमान् ऋते ब्रह्मणः सविष्यामीति, स ब्रह्मोपाधावत् तान् ब्रह्मणासघ्नोत् , ब्रह्म वै गायत्री, तस्माद् गायत्रीभिर्गृह्यन्ते, यदेवादः परं अन्नाद्यमनवरुद्धं तस्यैतेऽवरुद्ध्यै गृह्यन्ते, ये वा अमी वैराजस्य स्तोभा अतिरिक्तास्तैरेते सामन्वन्तः, सर्वे वा एत ऐन्द्रा, य ऐन्द्र ऐन्द्रः सो , असा आदित्य इन्द्रः, समानं अग्निश्चासौ चादित्यो , विराजो वै तेज आग्नेयः, शक्वरीणामैन्द्रो , रेवतीनां सौर्यो , यत्र पृष्ठानि युज्येरंस्तदेतान् जुहुयात् , साम्नां सतेजस्त्वाय, सं वा एतद्यज्ञः पश्चात् स्तोत्रेण च शस्त्रेण चाधीयते, यदतिग्राह्याः, प्रत्युत्तब्ध्यै, चक्रियौ वा एते यज्ञस्य यत्पृष्ठानि , उपस्तंभनं अतिग्राह्या, स्तस्मात् प्रातःसवने गृह्याः, प्रत्युत्तब्ध्यै, यदाग्नेयस्तेजस्तेनावरुन्द्धे, यदैन्द्र इन्द्रियं तेन, यत्सौर्यो रुचं तेन, त्रिवृद्वावास्मा एतत् समृद्धं ब्रह्मवर्चसं दधाति, तेजो वा अग्नि, रिन्द्रियमिन्द्रो, ब्रह्मवर्चसमसा आदित्य, स्तेजसा च वावास्मा एतद् ब्रह्मवर्चसेन चोभयत इन्द्रियं परिगृह्णाति ॥ अग्नेश्च त्वा ब्रह्मणश्च तेजसा जुहोमि तेजोदाम् , तेजो मा मा हासीत् , माहं तेजो हासिषं , स्वाहा , इन्द्रस्य च त्वा क्षत्रस्य चौजसा जुहोम्योजोदाम् , ओजो मा मा हासीत् , माहं ओजो हासिषं , स्वाहा, सूर्यस्य च त्वौषधीनां च वर्चसा जुहोमि वर्चोदाम् , वर्चो मा मा हासीत् , माहं वर्चो हासिषं , स्वाहा , अग्न आयुःकारायुष्माँस्त्वं तेजस्वान् देवेष्वेधि , आयुष्मन्तं मां तेजस्वन्तं मनुष्येषु कुरु , इन्द्रौजस्कारौजस्वांस्त्वं सहस्वान् देवेष्वेधि , ओजस्वन्तं मां सहस्वन्तं मनुष्येषु कुरु, सूर्य भ्राजस्कार भ्राजस्वांस्त्वं वर्चस्वान् देवेष्वेधि, भ्राजस्वन्तं मां वर्चस्वन्तं मनुष्येषु कुरु ॥ एते होमा भक्षंकारश्च भवन्ति , एतेषां वै वीर्येण बम्बविश्ववयसा इमांल्लोकानर्वाचश्च पराचश्च प्राजानीताम् , सं ह वा अस्मा इमे लोका अर्वाञ्चश्च पराञ्चश्च भान्ति य एवं वेद, सुप्रज्ञाना वा इत इत्थं लोका ,
अमुतस्त्वा अर्वाञ्चो दुःप्रज्ञाना , एष ह त्वेवामुतोऽर्वाच इमांल्लोकान् प्रजानान्ति यस्यैते हूयन्ते ॥

4.7.4 अनुवाकः4  
उपांशुपात्रेण पात्नीवतं गृह्णाति, प्राणो वा उपांशुः, प्राणेन वा एतत् प्रयन्ति प्राणेनोद्यन्ति , अथो प्राणानां प्रतिप्रज्ञात्यै , अथो यत् प्रथमं पात्रं युज्यते तदुत्तमं विमुच्यते, प्राणानां गोपीथाय, होता वा अद्य प्रातरुपांशुमयजत् , यदेतं होता वषट्कुर्याद्यत् पुरोऽकस्तत् पश्चात् परिहरेत् , प्रमायुकः स्यात् ,
तस्मादेतमग्नीद्वषट्करोति, पुरो ह्यग्नीत् , प्राणो वा उपांशुः, प्राणादधि प्रजाः प्रजायन्ते, यदुपांशुपात्रेण पात्नीवतं गृह्णाति, प्रजननाय , असन्नो हूयते,  असन्ना हि प्रजाः प्रजायन्ते, नानुयजति, यदनुयजेत् प्रजननं अपिहन्यात् , अथो समानपात्रौ ह्येतौ सोमौ गृह्येते, तस्मान् नानुयजति, मिथुनं वै घृतं च सोमश्च, यत्पात्नीवतं घृतेन श्रीणाति, मिथुनत्वाय, बृहस्पतिसुतस्य ता इति, ब्रह्म वै बृहस्पति , र्ब्रह्मणो वै योनेः प्रजापतिः प्रजा असृजत, ब्रह्मणो वा एतद् योनेर्यजमानः प्रजायते , इन्द इन्द्रियावता इति , इन्द्रियं हि गर्भो , अग्ना३इ पत्नीवा३न् इति, मिथुनं वा अग्नीच्च पत्नीश्च, सजूस्त्वष्ट्रा सोमं पिबेति, त्वष्टा हि रूपाणि विकरोति, घृतं वै देवा वज्रं कृत्वा सोमं अघ्नन् , अभि खलु वा एतं घारयन्ति, यत्पात्नीवतं घृतेन श्रीणाति , इन्द्रियेण वा एतत् पत्नी व्यर्धयति, तस्मान् निरिन्द्रिया स्त्री, पुमानिन्द्रियवान् , तस्मात् पुमांसः सभाँ यन्ति न स्त्रियो , यदितरान्त् सोमाच् श्रीणीयुर्न पात्नीवतं , स्त्रियः सभाम् ईयुर्न पुमांसा , इन्द्रो वै वृत्रमहन् , तस्य यन् मूर्धानं उदरुजत्स द्रोणकलशोऽभवत् , ततो यः सोमः समस्रवत्स हारियोजन, स्तस्मादेतं द्रोणकलशेन जुहोति, योनिर् ह्यस्यैष , इन्द्रो वृत्रं हत्वा तस्य यत् क्लोम्नो हृदयात् सोमं समसिञ्चत्स हारियोजनोऽभवत् , स इन्द्रोऽमन्यत, यदिमं असुर्यं सोमं होष्यामि तदन्व् असुरा आभविष्यन्ति, यन् न होष्यामि तदन्व् आभविष्यन्तीति, तं संस्थिते प्रहृतेषु परिधिष्वजुहोत् , यत् संस्थिते प्रहृतेषु परिधिषु जुहोति तत् स्विदुभयमकर् , जुहोत्यह, संस्थिते जुहोति , अतिरिक्तो वा एष ऋत्विजां य उन्नेता, तस्मादेतं न वृणते न वषट्करोति , अत्येष सोमोऽरेचि, स वा उन्नेतारं एवाभ्यतिरिच्यन्ते , अध्वर्युर्वै पूर्वान्त्सोमान् जुहोति,  यदेतमध्वर्युर्जुहुयादाहुतीः संसृजेत् , समदं कुर्यात् , तस्मादेतं उन्नेता जुहोति, प्रजापतिर्वा एतममन्यत सोमं होष्यन् , तमग्निरब्रवीत् , न मयि त्वं एतमसुर्यं सोमं होष्यस्यशृतमद्वतीयम् , द्वितीयमस्त्विति, यद् धानाभिः श्रीणाति, शृतत्वाय , अथो द्वितीयत्वाय , अथैता धाना , यत्र वा अदो देवेभ्यः कामदुघाः कामं अदुह्र तदेता अपि दुदुह्रे, तत् पुष्टिमेवैताभिरवरुन्द्धे , प्रजापतिर्वा आग्रायणः , यदेषोऽतिरिच्यते तस्मादयम् अतिरिक्तोऽपरिमित इमाः प्रजा अभिपवते , ऋक्सामे वा इन्द्रस्य हरी, तयोः परिधय आधानं , निराधानाय खलु वा अश्वाय घासं अपिदधाति, यत् संस्थिते प्रहृतेषु परिधिष्वजुहोत् , यत् संस्थिते प्रहृतेषु परिधिषु जुहोति निराधानाभ्यां एवाभ्यां घासं अपिदधाति, पशवो वै धाना , यत् संखादेत् पशून् हिंस्यात् , यन् न संखादेदयताः स्युः, संदृश्य, रय्यै त्वा पोषाय त्वेत्य् उपवपति, तत् स्विदुभयमकः, 
पशूनां यत्यै, भुञ्जन्त एनं पशवा उपतिष्ठन्ते ॥

4.7.5 अनुवाकः5  
यज्ञेन वै देवाः स्वर्गं लोकमायन् , तेऽमन्यन्त , अनेन वै नोऽन्ये लोकमन्वारोक्ष्यन्तीति, ते छन्दांस्यपश्यन् , तानि व्यत्यषजन् , स्वर्गस्य लोकस्याननुक्शात्यै, यच् छन्दांसि व्यतिषजति, लोकं वा एतच् छन्दांसि यजमानो भ्रातृव्यस्य मोहयति स्वर्गस्य लोकस्याननुक्शात्यै, देवेषु वा अन्यानि छन्दांस्यासन्नसुरेष्वन्यानि, कनीयांसि देवेष्वासन् ज्यायांस्यसुरेषु, ते देवाः कनीयोभिश्छन्दोभिर् ज्यायांसि छन्दांस्यसुराणामवृञ्जत, यत् कनीयोभिश्छन्दोभिर् ज्यायांसि छन्दांसि विशंसति लोकं वा एतच् छन्दांसि यजमानो भ्रातृव्यस्य वृङ्क्ते, लोकं एनं अछन्दस्कमकर् अनुष्टुभं सर्वाणि छन्दांस्यभिसंशँसति, वाग् वा अनुष्टुब् , आनुष्टुभः पुरुष, तस्मात् पुरुषः सर्वा वाचो वदति, पशवो वै छन्दांसि, वाग् अनुष्टुब् आनुष्टुभः पुरुषो , यत्सर्वाणि छन्दांसि संशस्यानुष्टुभमुत्तमां शंसति तस्मात् पुरुष उपरिष्टादवाचः पशूनत्ति, सर्वाणि  छन्दांसि संशंसति, पजापतिर्वै छन्दांसि, प्रजापतिमेवाप्नोति, षडक्षराणि स्तोत्रादतिरिच्यन्ते, षड् वा ऋतव , ऋतुष्वेव प्रतितिष्ठति, ततश्चत्वारि शस्त्रं पुनरुपावर्तन्ते, चतुष्पदस्तेन पशूनवरुन्द्धे ,
अथ द्वे एवातिरिच्येते, द्वे विराजमति सत्यं चानृतं च, विराजं एवाप्नोति ॥

4.7.6 अनुवाकः6  
प्रजापतिर्वै देवेभ्यो यज्ञान् व्यकल्पयत् , सोऽमन्यत , आत्मानं अन्तरगां इति, तेषां वा इन्द्रियाणि वीर्याणि पुनः समबृहत् , स षोडश्यभवत् , अथ वै तर्हीन्द्रो देवानामासीदवमतमः शिथिरतम, स्तस्मै वा एतं षोडशिनं प्रायच्छत् , तेनेन्द्रोऽभवत् , ततो देवा अभवन् , परासुरा, स्तद्य एवं विद्वान् एतं षोडशिनं गृह्णीते भवत्यात्मना,  परास्य भ्रातृव्यो भवति, प्रजापतिर्वै देवेभ्यस्तनूर् व्यकल्पयत् , तासां या हरिवत्यासीत्तामात्मन्नशिँषत् प्रेणा, यद्धरिवती पुरोरुग् ग्रहस्य भवति, यैवास्य हरिवती प्रिया तनूस्तामेवाप्नोति, न षोडशी नाम यज्ञोऽस्तीत्या, हु , अथ कस्मात् षोडशीति, यत् स्तोत्रेण च शस्त्रेण च संपद्यते तस्मात् षोडशी, यज्ञेन वै देवाः स्वर्गं लोकमायन् , स एषां न प्राभवत् , तस्मिन् वा एतं षोडशिनं प्रत्यग्रथ्नन् , तेनामुं लोकं व्याप्नुवन् , तदमुष्य वाव लोकस्य व्याप्त्यै षोडशी गृह्यते, ऽमुष्य लोकस्य समष्ट्यै , अग्निष्टोमे राजन्यस्य गृह्णीयात् , अशान्त एनं वज्रो भूत्या इन्द्धे , अतिरात्रे ब्राह्मणस्य, वज्रो वै षोडशीश्वरोऽशान्तो यजमानं हिंसितो , रात्रिरेव वज्रं शमयति, प्रातःसवने गृह्य, स्तेजो वै प्रातःसवनं , तेजस एव वज्रं निर्मिमीते, माध्यंदिने सवने गृह्या , ओजो वै माध्यंदिनं सवनं, ओजस एव वज्रं निर्मिमीते, तृतीयसवने गृह्यः, पशवो वै तृतीयसवनं , पशुभ्य एव वज्रं निर्मिमीते, यत् प्रातःसवने गृह्णीयाद्वज्रा उत्तरे सवने अभ्यतिरिच्येत(अभ्यतिरिच्यते), यन्माध्यंदिने सवने मध्यतो वज्रो निहन्यात् , तृतीयसवने गृह्य, स्तत् सर्वेषु सवनेषु गृह्णाति,  न पूर्वे सवने आर्तिं नीतः, पञ्चदशः कार्यो , वज्रो वै पञ्चदशो , वज्रं एवास्मा आधात् , तेन विजितिं भूतिं गच्छति, षोडशी कार्यो , यजमानो वै पञ्चदशो,  वज्रः षोडशी, वज्रं एवास्मा आधात् , स एनं भूत्यै श्रेम्ण इन्द्धे, सप्तदशः कार्यः, प्रजापतिर्वै सप्तदशः, प्राजापत्यः षोडशी, स्व एवैनं योनौ दधाति , एकविंशः कार्या , एकविंशतिधाम्नी वा अनुष्टुब् , आनुष्टुभः षोडशी , एतद्वा अस्यायतनतमं ,
तस्मादेकविंशः कार्यो , मध्यमेऽहंस्त्रिरात्रस्य गृह्यो , मध्यमं वा अहस्त्रिरात्रस्य शिथिरम् , अह्नो द्रढिम्नेऽशिथिरत्वाय, चतुर्थेऽहंश्चतूरात्रस्य गृह्य ,
श्चतुर्थं वा अहश्चतूरात्रस्य शिथिरम् , अह्नो द्रढिम्नेऽशिथिरत्वाय, चतुर्थे चतुर्थेऽहन्नहीनस्य गृह्य , श्चतुर्थंचतुर्थं वा अहरहीनस्य शिथिरम् , अह्नो द्रढिम्नेऽशिथिरत्वाय, न द्विरात्रेऽवकल्पते, द्वे वा एते छन्दसी गायत्रं च त्रैष्टुभं च , ऽऽछन्दस्कमनायतनं गृह्णीते,ऽनायतनो यजमानो भवति , उत्तरेऽहन् द्विरात्रस्य गृह्यो , रात्रिमेवायतनं अभ्यतिरिच्यते ॥

4.7.7 अनुवाकः7  
अथैषोऽदाभ्यो , देवाश्च वा असुराश्चास्पर्धन्त, ते देवा एतमपश्यन् , तमगृह्णत, तानसुरा नादभ्नुवन् , तददाभ्यस्यादाभ्यत्वं , नैनं भ्रातृव्यो दभ्नोति य एतं गृह्णीते, घ्नन्ति वा एतत् सोमं यदभिषुण्वन्ति , एषा वै सोमस्यातिमोक्षिणी तनूर् यान् एतान् अंशून् प्रवृहन्ति , एवं वा एतं लोकं यजमानोऽन्वतिमुच्यते, वि वा एतद्यज्ञश्छिद्यते यत्सवनानि संतिष्ठन्ते, यदेतान् अंशून् पुनरप्यस्यति, यज्ञस्य संतत्या अविछेदाय, वृष्ट्यै वा एष गृह्यते, मरुन्नामानि हि, वर्षति पर्जन्यो यत्रैष गृह्यते, अग्निः प्रातःसवनात्पात्वस्मान् इति, सवनानि वा एतेन देवा असुराणामवृञ्जत, सवनानि एवैतेन यजमानो भ्रातृव्यस्य वृङ्क्ते , अग्नये त्वा प्रवृहामि गायत्रेण छन्दसेति, छन्दांसि च वा एतेन देवताश्च देवा असुराणामवृञ्जत, छन्दांसि चैवैतेन देवताश्च यजमानो भ्रातृव्यस्य वृङ्क्ते, चतुर् आधूनोति, दिशो वा एतेन देवा असुराणामवृञ्जत, दिश एवैतेन यजमानो भ्रातृव्यस्य वृङ्क्ते, जीवग्रहो वा एष सोमस्य , अहुतस्य ह्यनभिषुतस्य गृह्यते, यजुषा च वा आहुत्या च यज्ञः संततो , यद्यजुर्वदन्नाहुतिं जुहोति यजुषा चैवाहुत्या च यज्ञं संतनोति, देवा वै सोमं अगृह्णत, स प्रजापतिरवेत् , यो वा इह प्रथमः सोमं ग्रहीष्यते स इदं भविष्यतीति, स एतमगृह्णीत सोऽभवत् , यो भूतिकामः स्यात्स एतं गृह्णीते, भवति, यदि शक्नोति ग्रहीतुमुभौ भवतो , यदि न शक्नोति ग्रहीतुमुभौ न भवतः, पराचीनेन प्राणता ग्रहीतव्यः, पराङ् हि स प्राणैः श्रियोऽन्तमगच्छत् , अपानता ग्रहीतव्यो , अपानं हि स तमगृह्णीत, प्राण्यापान्याव्यवानता ग्रहीतव्यो , अव्यवानं हि स तमगृह्णीत, यद्व्यवानेत् प्राणान् विछिन्द्यात् , यदि व्यवानेद्धिरण्येनापिदध्यात् , अमृतं वै हिरण्यम् , अमृतेनैव प्राणान्त्संदधाति, सकृदभिषुणोति सकृद् गृह्णाति , एको वै प्रजापतिः, प्रजापतिमेवाप्नोति, चतुःस्रक्तिना ग्रहीतव्य , श्चतुःस्रक्तिना वा एतं प्रजापतिरगृह्णीत, स सर्वासु दिक्ष्वार्ध्नोत् , स सर्वासु दिक्ष्व् ऋध्नोति य एवं विद्वान् एतं चतुःस्रक्तिना गृह्णीते , अपो वै सोमस्य रसः प्रविष्टः, सोममपां रसो , यथा वा इदं गावौ संजग्माने अन्यान्यां हत एवं वा एतौ संजग्माना अन्योऽन्यस्येन्द्रियं वीर्यं विनिर्हत, स्तयोर्वा एष रसो यद् दधि, यद् दध्ना जुहोति स्वेनैवैनौ रसेन शमयति ॥

4.7.8 अनुवाकः8  
कृष्णशीर्षाग्नेयो , मेषी सारस्वती, बभ्रुः सौम्यः, श्यामः पौष्णः, शितिपृष्ठो बार्हस्पत्यः, पिशङ्गो वैश्वदेवो , वृष्णिरैन्द्रः, कल्माषो मारुतः, संहित ऐन्द्राग्नो, अधोरामः सावित्रः, पेत्वो वारुणः, प्रजापतिः प्रजाः सृष्ट्वा रिरिचानोऽमन्यत, स एतामेकादशिनीमपश्यत् , तयात्मानं आप्रीणीत, यज्ञो वै प्रजापति, स्तद्य एवं विद्वान् एतामेकादशिनीं विबध्नीते यदेवास्यात्मन ऊनं तदाप्रीणीते, प्रजापतिः प्रजाः सृष्ट्वा रिरिचानोऽमन्यत, स एतानीन्द्रियाणि वीर्याण्यपश्यत् , तानि द्वन्द्वमात्मानं अभिसमबध्नीत , आत्माग्नेयो , वाक् सरस्वती , इन्द्रियं सोमो वाचं चैवेन्द्रियं चात्मानं अभिसमबध्नीत, पुष्टिः पौष्णो , ब्रह्म बृहस्पतिः, पुष्टिं चैव ब्रह्म चात्मानं अभिसमबध्नीत, बलं विश्वे देवा , वीर्यमिन्द्रो , बलं चैव वीर्यं चात्मानं अभिसमबध्नीत , ओजो मरुतः, सह इन्द्राग्नी, ओजश्चैव सहसश्चात्मानं अभिसमबध्नीत, प्रसवाय सावित्रो , निर्वरुणत्वाय वारुण , आग्नेयाय सर्वा उपबध्यन्ते , अग्निर्वै सर्वा देवताः, सर्वाभ्य एव देवताभ्य उपबध्यन्ते, मिथुनत्वायैव सारस्वती , अथ यत्सौम्यः, सोमो वै रेतोधा रेतोऽस्मिन् दधाति , अथ यत् पौष्णः, प्रजननं वै पूषा, प्रजननाय, ब्रह्म बृहस्पति , र्वैश्वदेवीरिमाः प्रजा , ब्रह्म वा एतत् पुरस्तादासां प्रजानामत्यौहीत् , अथो ब्रह्मण एवेमाः प्रजा अनुकाः करोति, विण् मरुतो , विशँ वा एतत् क्षत्राय नियुनक्ति , अथो विशमेव क्षत्रायानुकां करोति , ओज इन्द्राग्नी,  ओजसा वा एतद्विशं क्षत्राय परिगृह्णाति , आलब्ध आग्नेय , आलब्ध ऐन्द्रो , अथैष ऐन्द्राग्न आलभ्यते, ब्रह्म चैव क्षत्रं च सयुजा अकर् , यदग्निश्चेन्द्रश्च भूयिष्ठभाजौ देवतानां , तस्माद् ब्राह्मणश्च राजा च भूयिष्ठभाजौ मनुष्याणां , प्रसवाय सावित्रो , निर्वरुणत्वाय वारुणः, समुद्रो वै वरुणो , दक्षिणा समुद्रो , यद्वारुणो दक्षिणार्ध आलभ्यते, यजमानस्य निर्वरुणत्वाय , एतद्वा एषाभ्यनूक्ता ॥
सुदेवो असि वरुण यस्य ते सप्त सिन्धवः ।
अनुक्षरन्ति काकुदं सूर्म्यं सुषिरामिव ॥ इति ॥

4.7.9 अनुवाकः9  
ये देवानां बलपतयस्तेभ्यो दक्षिणार्ध आलभ्यन्ते, तस्मात् प्रजा दक्षिणाभिजयन्तीर्यन्ति, यदाग्नेयः सौम्यो बार्हस्पत्यस्ते सार्धमालभ्यन्ते ,
ओज एवैतत् संधीयते, यदाग्नेयश्च बार्हस्पत्यश्च सौम्यमभितस्तेजसा च वावास्मा एतद् ब्रह्मवर्चसेन चोभयत इन्द्रियं परिगृह्णाति , एकादश वा एतेषां पशूनां देवता , मेषी सारस्वती देवतानां द्वादशी, यदेषातिरिच्यते तस्मात् स्त्रियः पुंसोऽतिरिच्यन्ते , अथ द्वे एकस्य रशने, द्वे एकस्य, तस्मात् स्त्रियं जातां परास्यन्ति, न पुमांसं, अथ स्त्रिय एवातिरिच्यन्ते, यं वा अमुमिन्द्रो वृत्राय वज्रं प्राहरत्स त्रेधाभवत् , यदग्रं तेजा आसीत्स स्फ्योऽभवत् , यन्मध्यं स रथो , यज्जघनं स यूपः, स्फ्येन परिलिखति, रथाक्षेण विमिमीते, यूपो भवति, वज्र एवैष संभ्रियते , एतावती वा इयं पृथिवी यावती वेदि , र्वज्र एकादशिनी, तिरश्चीं मिनोति, वज्रेण वा एतदिमां जयति, दक्षिणत उन्नता मेतव्या, देवयजनस्य रूपं, अथो वज्रं वा एतद्यजमानो भ्रातृव्यायोच्श्रयति, त्रयो मध्यतः समा मेतव्याः, समत्वाय, समं हि पशवोऽनूपतिष्ठन्ते, पशुभिरेवैनं सम्यञ्चं दधाति, यं कामयेत,  पितृलोक ऋध्नुयादिति, तस्योपरसंमितां मिनुयात् , पितृलोक एव ऋध्नोति , अथ यं कामयेत, मनुष्यलोक ऋध्नुयादिति तस्य मध्यसंमितां मिनुयात् , मनुष्यलोक एव ऋध्नोति , अथ यं कामयेत,  देवलोक ऋध्नुयादिति , तस्य चषालसंमितां मिनुयात् , देवलोक एव ऋध्नोति, तासां वा एषा समृद्धतमा या चषालसंमिता, तस्माच्चषालसंमिता मेतव्या, समृद्धत्वाय, यस्य पश्चादुपस्थः पुरस्तान् निर्णतं तं मिनुयाद् , यं कामयेत,  भ्रातृव्याय लोकं कुर्याद्यजमानं निर्बाधेतेति, भ्रातृव्यायैव लोकं करोति, यजमानं निर्बाधते , अथ यस्य पुरस्तादुपस्थः पश्चान् निर्णतं तं मिनुयाद् , यं कामयेत , यजमानाय लोकं कुर्याद् भ्रातृव्यं निर्बाधेतेति, यजमानायैव लोकं करोति,  भ्रातृव्यं निर्बाधते, सर्वेऽग्निष्ठाः कार्या , या अग्निष्ठा अश्रयस्ता अग्निष्ठाः कार्या, स्तेन सर्वेऽग्निष्ठा , अथ यदग्निष्ठादधि रशना विह्रियन्ते तेन सर्वेऽग्निष्ठा , नाना वा एतेषां पशवो , नाना देवता , अथ य एष द्वादशो यजमान एवैतस्य पशु , र्यदस्मै पशुं न निर्दिशेत्तत् प्रमायुको यजमानः स्यात् , यं द्विष्यात् तं ब्रूयात् ॥ असौ ते पशुः ॥ इति, तं एवास्मै पशुं निर्दिशति, प्रमायुको भवति, यद्यभिचरेत् ॥ इदमहममुमामुष्यायणं अमुष्याः पुत्रमिन्द्रवज्रेणाभिनिदधामि ॥ इत्यभिनिदध्यात् , इन्द्रवज्रेणैवैनं अभिनिदधाति, प्रमायुको भवति , अथो द्वादशस्यैवैष मासोऽवरुद्ध्यै ॥
प्रपाठकः8  
4.8.1 अनुवाकः1  
मनोर्वै पात्राण्यासन् , तेषां समाहन्यमानानां यावन्तोऽसुरा उपाशृण्वंस्तावन्तस्तदहर्नाभवन् , अथ वा एतौ तर्ह्यसुराणां ब्राह्मणा आस्तां तृष्टावरुत्री, ता अब्रुवन् , चिकित्सतं ना इति, ता अब्रूताम् , मनो यज्वा वै श्रद्धादेवोऽसी, मानि नौ पात्राणि देहीति, तानि वा आभ्यां अददात्, तानि अग्निना समक्षापयताम् , तान् ज्वालान् ऋषभः समलेट्, तं सा मेनिरन्वपद्यत, तस्य रुवतो यावन्तोऽसुरा उपाशृण्वंस्तावन्तस्तदहर्नाभवन् , ता अब्रूताम् , मनो यज्वा वै श्रद्धादेवोऽस्य, नेन त्व ऋषभेण याजयावेति, तेन वा एनं अयाजयताम् , तस्य श्रोणिमनवत्तां सुपर्ण उदमथ्नात् , सा मनाय्या (मनाद्या) उपस्थमापद्यत, तां सा मेनिरन्वपद्यत, तस्या वदन्त्या यावन्तोऽसुरा उपाशृण्वंस्तावन्तस्तदहर्नाभवन् , ता अब्रूताम् , मनो यज्वा वै श्रद्धादेवोऽस्य, नया त्वा पत्न्या याजयावेति, तां प्रोक्ष्य पर्यग्निं कृत्वेध्माबर्हिर् अच्छैताम् , स इन्द्रोऽवेत् , इमे वै ते असुरमाये मनुं पत्न्या व्यर्धयता इति, तं इन्द्रो ब्राह्मणो ब्रुवाण उपैत् , सोऽब्रवीत् , मनो यज्वा वै श्रद्धादेवोऽसि, याजयानि त्वा, कतमस्त्वमसि ब्राह्मणः ॥
किं ब्राह्मणस्य पितरं किमु पृच्छसि मातरं ।
श्रुतं चेदस्मिन् वेद्यं स पिता स पितामहः ॥
केनेति , आभ्यां ब्राह्मणाभ्यां, इति ईशेऽहं ब्राह्मणयो, रिति ईशिषे हीत्यब्रवीत् , अतिथिपतिर्वावातिथीनां ईष्टा इति, स द्वितीयां वेदिम् उद्धन्तुमुभपापद्यत, ता इध्माबर्हिर् बिभ्रता ऐताम् , ता अब्रूताम् , किमिदं करोषीति , इमं मनुं याजयिष्यामीति, केनेति, युवाभ्यां इति, ता अवित्तां, इन्द्रो वावेति, तौ न्यस्येध्माबर्हिः फलायेताम्  ,      तौ यदधावतां परस्तादेवेन्द्रः प्रत्यैत् ॥ तौ वृशश्चैवाषश्चाभवताम् , तद् वृशस्य चैवाषस्य च जन्म, स मनुरिन्द्रमब्रवीत्, सं मे यज्ञं स्थापय, मा मे यज्ञो विकृष्टो भूद् इति, सोऽब्रवीत् , यत्काम एताम् आलब्धाः स ते कामः समृध्यताम् , अथोत्सृजेति, तां वा उदसृजत्, तद् ऋद्ध्या एव, पात्नीवतस्त्वाष्ट्रः स्यात् , त्वाष्ट्रा हि पशवो , अवाचीनं नाभ्याः कार्यो , अवाचीनं हि नाभ्याः स्त्रिया वीर्यवत् , व्यवव्लिनाति वा एकादशिनी यज्ञं , यत्पात्नीवतः, प्रत्युत्तब्ध्यै ॥

4.8.2 अनुवाकः2  
अमुष्मिन्वै लोके यजमानो बुभूषति , अमुष्य खलु वा आदित्यस्यासौ लोको , यत्सौरीभ्यां जुहोति , अमुष्मिन् वा एतल्लोके यजमानो भवति, द्वाभ्यां जुहोति, द्विपाद्यजमानः, प्रतिष्ठित्यै, हिरण्यमवधाय जुहोति, हिरण्यज्योतिषं एवैनं स्वर्गं लोकं गमयति, बद्धेन जुहोति, दक्षिणानां वा एषोऽन्वारंभो , द्यां गच्छ स्वर्गच्छेत्युद्धरति, स्वर्गस्य लोकस्य समष्ट्यै, रूपं वो रूपेणाभ्येमीति, रूपं हिरण्यं, रूपं पशव, स्तुथो वो विश्ववेदा विभजत्व् इति , एष वै तुथो विश्ववेदा यदग्नि , रेष वै तं वेद यो दक्षिणीयो, योऽदक्षिणीय , एतत्ते अग्ने राध एति सोमच्युतं इति , अग्नीधे वा एतद् दीयते, तत् सोमश्च्यावयति, तन् मित्रस्य पथा नयेति , एष वै मित्रस्य पन्था यद्यज्ञ , आग्नेय्याग्नीध्रे जुहोति , आग्नेयं ह्याग्नीध्रं , वारुण्या द्वितीयया, यद्यनो वा रथो वा दीयते वारुणं हि तत् , ऋतस्य पथा प्रेतेति , एष वा ऋतस्य पन्था यद्यज्ञो , चन्द्रदक्षिणा इति, चन्द्रं हि दीयते,  ब्राह्मणमद्य ऋध्यासं पितृमन्तं पैतृमत्यं इति , एष वै ब्राह्मणः पितृमान् पैतृमत्यो य आर्षेयः शुश्रुवान् , सुधातुदक्षिणं इति, सुधात्व् एवास्य यज्ञं दधाति, वि स्वः पश्य, व्यन्तरिक्षमिति , अद एव प्राप्य वदति, यतस्व सदस्यैरिति , अरातीयन्ति वा एत एतस्मै ददते , ईश्वरा ब्राह्मणाः सोमपाश्चक्षुषापहन्तो, स्तान् एव शमयति , अस्मद्राता मधुमतीर्देवत्रा गच्छत, प्रदातारं आविशतेति, तथा हैनं अमुत्रागच्छन्ति, बहुमर्या  यज्ञकुणपी, ति ह स्माह यज्ञवचा राजस्तम्बायनः, प्र वा इतो मनुष्या दक्षिणाश्च्यावयन्ति, नामुत्र गच्छन्तीति,  यदाह , अनवहायास्मान् देवयानेन पथा सुकृतां लोके सीदत तन् नः संस्कृतं इति, तथा हैनमिह चामुत्र चागच्छन्ति ॥

4.8.3 अनुवाकः3  
घ्नन्ति वा एतत् सोमं यदभिषुण्वन्ति, यज्ञं वा एतद् घ्नन्ति, यद् दक्षिणा दीयन्ते यज्ञं वा एतद् दक्षयन्ति, तद् दक्षिणानां दक्षिणात्वं,  यत्तद् दक्षयन्ति, स्वर्गो वै लोको माध्यंदिनं सवनं , यन्माध्यंदिने सवने दक्षिणा दीयन्ते, स्वर्गस्य लोकस्याक्रान्त्यै, बहु देयम् , सेतुं वा एतत् कुरुते, स्वर्गस्य लोकस्य समष्ट्यै, हिरण्यं हस्ते भवत्य, थ नयति, सत्यं वै हिरण्यम् , सत्येनैवैना नयति , अग्रेण गार्हपत्यं , जघनेन सद, स्ता उदीचीरुत्सृजन्त्यन्तरा चात्वालं चाग्नीध्रं च , एतेन वा अङ्गिरसः स्वर्गं लोकमायन् , तं एवैनाः पन्थां अपिनयति, द्वाभ्यां गार्हपत्ये जुहोति , इमां तेनाक्रमते , आग्नेय्याग्नीध्रे , अन्तरिक्षं तेन , अथ यद् दक्षिणा दीयन्ते स्वर्गं तेन लोकं, अग्नीधे ऽग्रे ददाति, यज्ञमुखं वा अग्नीत् , यज्ञमुखमेव नापाराट् , अथो अग्निर्वै सर्वा देवता , देवता एवास्य तयाभीष्टाः प्रीता भवन्ति, ब्रह्मणे ददाति, प्राजापत्यो वै ब्रह्मा, प्रजापतिमेव तया प्रीणाति , ऋत्विग्भ्यो ददाति, होत्रा एव तया प्रीणाति, यां सदस्येभ्यो ददाति सोमपीथं तया निष्क्रीणीते, यामार्षेयाय शुश्रुवुषे ददाति छन्दांसि तया प्रीणाति, न हि तस्मादर्हन्ति सोमपीथं निष्क्रीयम् , यामार्षेयाय शुश्रुवुषे ददाति देवलोके तया ऋध्नोति, यामनार्षेयाय शुश्रुवुषे मनुष्यलोके तया, यामप्रसृप्ताय ददाति वनस्पतयस्तया प्रथन्ते, यां याचमानाय ददाति भ्रातृव्यं तया जिन्वति, यां भीषा क्षत्रं तया ब्रह्मात्ति, यां प्रतिनुदते सा व्याघ्री दक्षिणा, यत् तां पुनः प्रतिगृह्णीयाद् व्याघ्र्येनं भूता प्रव्लिनीयात् , अन्यया सह प्रतिगृह्या, तथा हैनं न प्रव्लिनाति, यदजं ददाति , आग्नेयो वा अजो , अग्नेरेव तेन प्रियं धामोपैति, यदविं ददाति , आव्यन् (अव्यन्) तेनापजयति, यद् गां ददाति, वैश्वदेवी गौ , र्विश्वेषां देवानां तया प्रियं धामोपैति, यद्वासो ददाति, सर्वदेवत्यं वै वासो , देवता एवास्य तेनाभीष्टाः प्रीता भवन्ति, यत् कृतान्नं ददाति मांसं तेन निष्क्रीणीते, यदनो वा रथं वा शरीरं तेन, यद्धिरण्यं ददाति आयुस्तेन वर्षीयः कुरुते, यदश्वं ददाति, प्राजापत्यो वा अश्वः, प्रजापतेरेव तेन प्रियं धामोपैति , अथो अमुष्यादित्यस्य लोकं जयति , अन्ततः प्रतिहर्त्रे देयम् , रौद्रो वै प्रतिहर्ता, यन्मध्यतः प्रतिहर्त्रे दद्यान्मध्यतो रुद्रमन्ववनयेत् , तस्मादन्ततः प्रतिहर्त्रे देयम् , स्वर्भानुर्वा आसुरः सूर्यं तमसाविध्यत् , तमत्रिरन्वपश्यत् , यदात्रेयाय हिरण्यं ददाति तम एवापहते , अथो ज्योतिरुपरिष्टाद् दधाति, स्वर्गस्य लोकस्यानुक्शात्यै ॥

4.8.4 अनुवाकः4  
विश्वरूपो वा एतत् त्वाष्ट्रो यज्ञस्य व्यृद्धममन्यत, यद् ऋक्सामे व्युह्येते स एतानि अपश्यत् , यज्ञस्य निष्कृत्यै, यदेवात्र यज्ञस्य व्यृद्धं तस्यैतानि निष्कृत्यै हूयन्ते, षड् ऋग्म्याणि भवन्ति, षड् वा ऋतव , ऋतुष्वेव प्रतितिष्ठति, त्रीणि यजूंषि, त्रीणि वै सवनानि, सवनानि एवाप्नोति, नवैतानि समिष्टयजूंषि जुहोति, नवभिर् बहिष्पवमाने स्तुवते, तन् नव, नव प्राणाः, प्राणान् एवात्मन् धत्ते , ऊर्ध्वस्तिष्ठन् जुहोति , ऊर्ध्वो हि तिष्ठन् वीर्यवत्तरो , यं द्विष्यात्तस्य तूष्णीं तिष्ठन् जुहुयात् , प्राणानस्यान्तरेति, संततं जुहोति, प्राणानां संतत्यै , अविछिन्दन् जुहोति, प्राणानामविछेदाय, यद्विछिन्द्यात् प्राणान् विछिन्द्यात् , यं द्विष्यात्तस्य विछिन्द्यात् , प्राणानस्य विछिनत्ति, समानेन विग्राहं जुहोति, समाना हीमे प्राणा ,
यज्ञस्य वा एता आणी, एतौ वै विश्वामित्रो यज्ञस्याणी अपश्यत्, तद्यज्ञस्यैवैता आणी क्रियेते, यतो यज्ञ आदीयते तत् पुनर् निधेया, इति ह स्माह भरद्वाजो , यतो वा एतद्यज्ञ आदीयते तत् पुनर् निधीयते ॥

4.8.5 अनुवाकः5  
पञ्चसवनो वै यज्ञ, स्त्रीणि सवनानि , अवभृथोऽनूबन्ध्या सवनानां पञ्चमी, पाङ्क्तो यज्ञो , यावान् एव यज्ञस्तमालब्ध, यद्वै यज्ञस्यातिरिच्यते तद्वरुणो गृह्णाति , अतिरिक्तं वा एतद्यज्ञस्य यद् ऋजीषो , अधिषवणमधिषवणे, 
तस्मात्तेनावभृथमभ्यवयन्ति , अपोऽभ्यवयन्ति , आपो हि वरुणः, स्थावरा अभ्यवयन्ति, ता हि साक्षाद्वरुणः , यद्वहन्तीरभ्यवेयुः पशून् निर्वहेयु , रथ यत् स्थावरा अभ्यवयन्ति, पशूनामनिर्वाहाय , आपो वै वरुणः , वातो वरुणः , यदुदञ्चोऽवभृथमभ्यवेयुरभीपतः प्रजा वरुणो गृह्णीयात् , अथ यद् दक्षिणावभृथमभ्यवयन्ति यजमानस्य निर्वरुणत्वाय , उरुं हि राजा वरुणश्चकारे, ति चात्वालात् प्रयन्तो वदन्ति , एष वा अपरिपरः पन्था अरक्षस्यो येनासा आदित्य एति , अमुष्य वा एतदादित्यस्य पथ इति, शतं ते राजन् भिषजः सहस्रम् इत्यपः परादृश्य वदन्ति , अपो वा एतद् भूषन्ति, पूताभिराभिः पूताश्चरन्ति , एककपाला भवन्ति, न वै पुरुषः कपालैराप्य , एकधैवैनं आप्नोति, अथो एका वा इयम्, अस्यां एव प्रतितिष्ठति, तॄणं प्रास्य जुहोति , अग्निमत्येव जुहोत्यायतनवति , अन्धोऽध्वर्युः स्याद्यदनायतने जुहुयात् , अपबर्हिषः प्रयाजान् यजति, प्रजा वै बर्हिः, प्रजा एव मृत्योरुत्सृजति , आज्यभागौ यजति, यज्ञतायै, वरुणं यजति, निर्वरुणतायै , अग्नीवरुणौ यजति , उभयत एवैनं वरुणान् मुञ्चति, नानुयाजान् यजति, न संस्थापयन्ति , अतिरिक्तं इव हि तन्मन्यन्ते,  समुद्रे ते हृदयमप्स्वन्त, रिति सह स्रुचोपमारयति, यदेवात्र क्रूरं क्रियते तच् शमयति , अवभृथ निचुङ्कुणेति , अवभृथ एवास्यैष, ततो य ऋजीष उत्प्लवते तं भक्षयन्ति, सोमपीथमिव हि तन्मन्यन्ते, वरुणो वा ऋजीषो , यद् भक्षयेद्वरुणमात्मनि अञ्जीत, तदाहु , र्भक्षयितव्यं एव, पशवो वा ऋजीषः, पशून् एवात्मनि अङ्क्ता इति, विचृत्तो वरुणस्य पाशा इति, वरुणपाशमेव विष्यति, प्रत्यस्तो वरुणस्य पाशा इति, वरुणपाशमेव प्रत्यस्यति, नमो वरुणस्य पाशायेति, वरुणपाशायैव नमोऽकर् , अङ्गिरसो वा उत्तिष्ठतो रक्षांस्यनूदतिष्ठन् , तान् वा एतेन बृहस्पतिरन्ववैत् , तेनैभ्यो रक्षांस्यपाहन् , यदेतेनान्ववैति, रक्षसामपहत्यै, यद् ऊर्ध्वस्तोभम् तेन बार्हस्पत्यं, अथ यत् त्रिस्तोभम् , त्रयो वा इमे लोका , एभ्यो वा एतल्लोकेभ्यो यज्ञाद्रक्षांस्यपहन्ति, यदतिछन्दसा, सर्वाणि वै छन्दांस्यतिछन्दाः, सर्वैर्वा एतच् छन्दोभिर्यज्ञाद्रक्षांस्यपहन्ति, यदाग्नेय्या , अग्निर्वै सर्वा देवताः, सर्वाभिर्वा एतद्देवताभिर्यज्ञाद्रक्षांस्यपहन्ति , अपोऽभ्यवयन्ति , आपो वै रक्षोघ्नी , रपो रक्षांसि न तरन्ति, रक्षसामपहत्यै , अनपेक्षमाणा  आयन्ति, वरुणस्यानन्ववायाय, परोगोष्ठं मार्जयन्ते, परोगोष्ठमेव वरुणं निरवदयन्ते , एधोऽस्येधिषीमहीति, निर्वरुणा एव भूत्वैधितुमुपयन्ति, समिदसि , समेधिषीमहीति, समिद्ध्या एव ॥

4.8.6 अनुवाकः6  
यः कामयेत, सर्वो मे यज्ञः स्यात्सरसा इति, स एतास्तिस्रो वशा आलभेत, यज्ञस्य सर्वत्वाय , अथो सरसत्वाय, वैश्वदेवीं मध्यत आलभेत, रेतो वा एतन्मध्यतो दधाति, मध्यतो हि रेतोऽनिरुक्तया प्रचरन्ति , अनिरुक्तमिव हि रेतो , यातयामं वा एतस्य देवताश्च ब्रह्म च, यद् वैश्वदेवी च बार्हस्पत्या च वशे भवतो , देवतानां च ब्रह्मणश्चायातयामत्वाय, दुग्धानि वा एतस्य छन्दांसि यातयामानि भवन्ति, छन्दस्येव रसं दधाति, बार्हस्पत्यामन्तत आलभेत, ब्रह्म वै बृहस्पति , र्ब्रह्मणि वा एतदन्ततो यज्ञस्य यजमानः प्रतितिष्ठति, यद्वै यज्ञः संतिष्ठते मित्रोऽस्य स्विष्टँ युवते, वरुणो दुरिष्टं , यन् मैत्रावरुण्यनूबन्ध्या भवति मित्रेण वा एतन् मित्राद्यज्ञस्य स्विष्टं मुञ्चति, वरुणेन वरुणाद् दुरिष्टं, उभयत एनं मुक्त्वा यजमानाय प्रयच्छति, यथा वै लाङ्गलेनोर्वरां प्रभिन्दन्त्येवं उक्थामदानि यज्ञं प्रभिन्दन्ति, यथा मत्यमन्ववास्यत्येवं एषा यज्ञस्य, यद् दुष्टुतं यद् दुःशस्तं यद्विलोमं तदेतया कल्पयति, विदेवो वा ईजानः, सदेवोऽनीजाना , आ ह्यनीजाने देवताः शंसन्ते, यथा वा अनड्वान् विमुक्तो ऽपक्रामत्येवं ईजानाद्देवता अपक्रामन्ति, यदाग्नेय उदवसानीयो भवति , अग्निर्वै सर्वा देवता , देवता एव पुनरालभते , अष्टाकपालो भवति, गायत्रो ह्यग्निर् गायत्रछन्दाः, पञ्चकपालः कार्यः, पाङ्क्तो यज्ञो , यावान् एव यज्ञस्तमालब्ध, यत्र वा अदोऽग्नौ पुरुषं प्रमीतमादधति तदेनं अभि सत्यं , सर्वा एनं अन्या देवता जहति , अग्निर् एनं देवतानां न जहाति ॥

4.8.7 अनुवाकः7  
प्र वा ऋचा ह प्रयच्छति, यजुषा गमयति ग्रहेण, स्तोत्राय वा ऋक् ,  शस्त्राय यजुः, संबद्धे वै स्तोत्रं च शस्त्रं च, संबद्धे ऋक् च यजुश्च , उच्चैर् ऋचा क्रियत , उच्चैः साम्नो, पांशु यजुषा, ते देवा अमन्यन्त , इदं यज्ञस्य शिथिरमिति, तत् पुरोरुचं उपादधु, रशिथिरत्वाय, देवता वै सर्वा आशँसन्ते ग्रहे गृह्यमाणे, मह्यं गृह्णाति मह्यं गृह्णातीति, यत् पुरोरुक् , देवतानां व्यावृत्त्यै ॥ जीवा नाम स्थ, ता इमं जीवयत, जीविका नाम स्थ, ता इमं जीवयत, संजीवा नाम स्थ, ता इमं संजीवयत ॥ इति यवान् एकविंशतिं दर्भपिञ्जूलानि चावधाय परिब्रूयात् , अथाभिमन्त्रयेत ॥ प्राणापानौ त उपांश्वन्तर्यामौ पाताम् , व्यानं त उपांशुसवनः पातु, वाचं त ऐन्द्रवायवः पातु, दक्षक्रतु ते मैत्रावरुणः पातु, श्रोत्रं त आश्विनः पातु, चक्षुषी ते शुक्रामन्थिनौ पाताम्, आत्मानं त आग्रायणः पातु , अङ्गानि त उक्थ्यः पातु , आयुस्ते ध्रुवः पातु, स्तनौ त ऋतुपात्रे पाताम् , मूर्धानं ते द्रोणकलशः पातु, कुक्षी ते कलशौ पाताम् , पुष्टपते चक्षुषे चक्षुः स्मने स्मानं वाचे वाचं प्राणाय प्राणं पुनर्देह्यस्मै स्वाहा ॥ इति जुहुयात् , एतद्ध स्म वा आह वासिष्ठः सात्यहव्यः, पात्रेषु वा अहं तद् ब्राह्मणं वेद, यथा पुरुषः सकृदाहृतिमाहृयते सकृत् त्वेव कुर्यान् न ततः पुरो , यत् पुनः कुर्यात् प्रमीयेत, यद्यभिचरेदेतदेव यजुरुदित्वाथाभिमन्त्रयेत ॥ पुनरितरथा ॥

4.8.8 अनुवाकः8  
पुनरन्यानि पात्राणि प्रयुज्यन्ते,  नान्यानि, यानि पुनः प्रयुज्यन्ते तानि अस्मै लोकाय, यानि न पुनः प्रयुज्यन्ते तानि अमुष्मै क्षयाय , अथैतदुक्थ्यपात्रं पुनः प्रयुज्यते , आरण्यान् वा एतत् पशून् प्रति , आरण्यान् एवैतेन पशून् दाधार, 
यदेतत् पुनः प्रयुज्यते तस्मादेतान् पश्यतः परीत्य घ्नन्ति , अथैतद् ऋतुपात्रं पुनः प्रयुज्यते , अश्वं वा एतत् प्रति , अश्वमेवैतेन दाधार, यदेतत् पुनः प्रयुज्यते
तस्मादेतस्याश्वस्येवाधस्ताच् शफो, अथैतदादित्यपात्रं पुनः प्रयुज्यते, गां वा एतत् प्रति, गां एवैतेन दाधार, यद् भूयिष्ठाभिर् ऋग्भिर्भूयिष्ठः सोमो गृह्यते तस्माद् गौर्हन्यमानाद्यमाना पशूनां भूयिष्ठा , अथैतच् शुक्रपात्रं पुनः प्रयुज्यते, पुरुषं वा एतत् प्रति, पुरुषं एवैतेन दाधार , असौ वा आदित्यः शुक्रो , रश्मय ऋतवो ,
अन्तरं ऋतुपात्रम् , शुक्रपात्रं पुनः प्रयुज्यते , अन्तरे ह्यमुष्मादादित्याद्रश्मयो ,
अथैतदुपांशुपात्रं पुनः प्रयुज्यते , अविं वा एतत् प्रति , अविमेवैतेन दाधार , अथैतदन्तर्यामपात्रं पुनः प्रयुज्यते , अजां वा एतत् प्रति , अजां एवैतेन दाधार, 
प्रजापतिर्वा आग्रायणो , यदेष पुनः प्रयुज्यते तस्मात् प्रजापतिः प्रजा वेद, प्रजापतेर्वा एतत्पात्रं यद् द्रोणकलशो , यदेष पुनः प्रयुज्यते तस्मादयं क्षयोऽस्ति,
सप्त वै पात्राणि पुनः प्रयोगं अर्हन्ति, तानि हि बन्धुमन्ति सप्त छन्दांसि, 
छन्दांसि वाग् , यावत्येव वाक् तामाप्नोति, सप्त छन्दांसि, सप्त होत्राः, सप्त ग्राम्याः पशवो, तान् एवावरुन्द्धे, त्रीणि वै पात्राणि प्रत्यक्षबन्धूनि, परोक्षबन्ध्व् एवान्यत्सर्वं , गायत्र्यैन्द्रवायव, स्त्रिष्टुप् शुक्रो , जगत्याग्रायणः , अछिन्नं स्रावयितव्यः, कामो हास्य समर्धुको भवति , अथो अजीमूतवर्षी पर्जन्यो भवति,
न चमसमभ्युपाकुर्यात् , यच्चमसमभ्युपाकुर्याद् गर्भमृतः प्रजाः स्यु , र्येनैवाग्रे सर्पन्ति तेन पुनः सर्पेयु , र्यदन्येन सर्पेयुर्गर्भा वेष्टुकाः स्यु , र्यूपेन वा आहुतयः स्वर्गं लोकं यन्ति , अध्वर्युणा दक्षिणा , ऊर्ध्वो यूपो मीयत, ऊर्ध्वस्तिष्ठन् प्रतिगृणाति, स्वर्गस्य लोकस्य समष्ट्यै ॥

4.8.9 अनुवाकः9  
यो ज्येष्ठबन्धुः स्यात्स ऐन्द्रवायवाग्रान् ग्रहान् गृह्णीत , अग्रं ह्यैन्द्रवायवो , य आमयावी स मैत्रावरुणाग्रान्, प्राणापाणौ हि मित्रावरुणौ, यः पश्चात् सोमपीथः स आश्विनाग्रान् , पश्चेव ह्येतौ सोमपीथमाश्नुवाताम् , यो ब्रह्मवर्चसकामः स शुक्राग्रान् , तेजो वै शुक्रो ब्रह्मवर्चसं , योऽभिचरेत्स मन्थ्यग्रान् , आर्तं वा एतत्पात्रं यन्मन्थिपात्रम् , य आनुजावरः स आग्रायणाग्रान् , अग्रं ह्याग्रायणः , एति वा एष यज्ञमुखाद्य ऐन्द्रवायवाग्रेभ्यो ग्रहेभ्योऽन्याग्रान् ग्रहान् गृह्णीते, धारयेयुस्तं यं कामाय गृह्णीयात् , अथैन्द्रवायवं सादयेत् , यथापूर्वं वा एतत् क्रियते, न यज्ञमुखादेति, यद्याग्रायणः स्कन्देदुप वा दस्येदितरेभ्यो ग्रहेभ्यो निर्गृह्णीयात् , यथा पिता पुत्रान् क्षित उपधावत्येवं तत् , यदीतरे ग्रहाः स्कन्देयुरुप वा दस्येयुराग्रायणान् निर्गृह्णीयात् , यथा पुत्राः पितरं क्षित उपधावन्त्येवं तत् द्रोणकलशान् निर्गृह्यन्ते , एष वा एतेषां योनिः, स्वादेव योनेर् निर्गृह्यन्ते , अस्कन्नत्वाय, सोमः स्कन्त्स्यति, तं इतो ग्रहीष्यामीति, तस्य वा एष परिशये यदा वा एतमवनयति , अथैष उभयतःशुक्रो, ऽथो सर्वतःशुक्रः, पशुभिर्वा एष व्यृध्यते यस्य सोमः स्कन्दति, व्यस्य यज्ञश्छिद्यते, पशवो वै पृषदाज्यं , यत्पृषदाज्यं जुहोति, पशुभिरेवैनं सम्यञ्चं दधाति, मनो ज्योतिर्जुषतामाज्यस्य विछिन्नं यज्ञं समिमं दधात्व् इति, यज्ञमेव संदधाति ॥ वर्धतां भूतिर् दध्ना घृतेन मुञ्चतु यज्ञं यज्ञपतिम् अंहसः ॥ स्वाहा ॥ इति जुहुयात् , इयं वा एतद्यज्ञस्य गृह्णाति यदार्छति , इयं भूति , अस्या एवैनदधि मुञ्चति, द्रप्सश्चस्कन्द पृथिवीमनु द्यां इत्यभिमृशति, होत्रास्व् एवैनत् प्रतिष्ठापयति, त्रयस्त्रिंशदपोऽन्वतिषिञ्चति , आपो हि यज्ञो , यज्ञं वा एतस्य विमथ्नते यस्य पशुं विमथ्नते, व्यस्य यज्ञश्छिद्यते, यदवदानं न विन्देत्तदाज्यस्यावद्येत् , सर्वा वा अन्या देवता यातयाम्नीः, प्रजापतिरेवायातयामा, प्राजापत्यमाज्यं , प्राजापत्या देवाः, प्रजापतिहुतं एवास्य भवति, यदि कामयेत, ये पशुं व्यमथिषत त आर्तिम् आर्छेयुरिति,  कुविदङ्ग यवमन्तो यवं चिदिति, नमउक्तिमत्य ऋचाग्नीध्रे जुहुयात् , नमउक्तीरेवैषां वृङ्क्ते, ताजग् आर्तिम् आर्च्छन्ति , अथैषाष्टापदी, यद् गर्भस्यावद्येदवदानानि अतिरेचयेत् , यन्नावद्येत् प्रोक्षितस्य हविषो नावद्येत् , रसेन जुहोति , अव प्रोक्षितस्य हविषो द्यति, नावदानानि अतिरेचयति ॥

4.8.10 अनुवाकः10  
यथा वै शालैवं संवत्सर, स्तस्य यथा पक्षसी एवं पक्षसी, यथा मध्यमो वंश एवं दिवाकीर्त्यम् , यथा वा इदं शालायाः पक्षसी मध्यमं वंशमभिसमागच्छन्त्येवं वा एतत् संवत्सरस्य पक्षसी, दिवाकीर्त्यमभिसंतनोति, यथा मध्यमो वंश एवं दिवाकीर्त्यम् , यदेष शिथिरः स्यादवशीर्येत, यदेतस्मिन्नहनि एते ग्रहा गृह्यन्ते ,
अह्नो द्रढिम्नेऽशिथिरत्वाय, शुक्राग्रा एतदहर् ग्रहा भवन्ति, त्रैष्टुभो वै शुक्र, 
स्त्रैष्टुभमेतदहः प्रत्युत्तब्ध्यै सयत्त्वाय, सौर्यो ग्रहो गृह्यते, सौर्यः पशुरालभ्यते ,
असा आदित्य एतदह, स्तं साक्षाद् ऋध्नोति, षड् ग्रहा गृह्यन्ते, पशुः सप्तम आलभ्यते, सप्त वै शीर्षन् प्राणा , असा आदित्यः शिरः, शीर्षन् वा एतत् प्राणान् दधाति , इन्द्रो वै वृत्रमहन् , स इमं लोकमभ्यजयत् , अमुं तु लोकं नाभ्यजयत् , तं विश्वकर्मा भूत्वाभ्यजयत् , यद् वैश्वकर्मणो ग्रहो गृह्यते , अमुष्य लोकस्याभिजित्यै, यन्ति वा एतेऽस्माल्लोकाद् ये वैश्वकर्मणं ग्रहं गृह्णते, पराञ्चो हि यन्ति ईश्वराः प्रमेतोः, श्वो भूत आदित्यं गृह्णीरन् , इयं वा अदितिरियं प्रतिष्ठा, यदादित्यो, अस्यामव प्रतितिष्ठन्ति, तयोरन्यमन्यमा परार्धात् पक्षसो गृह्णीरन् , विश्वमन्येन कर्म कुर्वाणा यन्ति , इयं वा अदिति, रस्यामन्येन प्रतितिष्ठन्ति, ता उभौ सहार्के गृह्णीरन्नन्तं गत्वा , अन्तमेव गत्वोभयोर् लोकयोः प्रतितिष्ठन्ति , आदित्येनास्मिंल्लोके, वैश्वकर्मणेनामुष्मिन् ॥
इति खिलकाण्डे अष्टमः प्रपाठकः

प्रपाठकः9  
4.9.1 अनुवाकः1  
युञ्जते मन उत युञ्जते धियो विप्रा विप्रस्य बृहतो विपश्चितः ।
वि होत्रा दधे वयुनाविदेका इन्मही देवस्य सवितुः परिष्टुतिः ॥
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे ॥
अभ्रिरसि नारिरसि ॥
उत्तिष्ठ ब्रह्मणस्पते देवयन्तस्त्वेमहे ।
उप प्रयन्तु मरुतः सुदानवा इन्द्र प्राशूर्भवा सचा ॥
प्रैतु ब्रह्मणस्पतिः प्र देव्येतु सूनृता ।
अछा वीरं नर्यं पङ्क्तिराधसं देवा यज्ञं नयन्तु नः ॥
देवी द्यावापृथिवी अनु मेऽमंसाथां, ऋध्यासमद्य मखस्य शिरः ॥ मखाय त्वा ॥
मखस्य त्वा शीर्ष्णे, देवीर्वम्रीरस्य भुवनस्य प्रथमजा ऋतावरी , र्ऋध्यासमद्य मखस्य शिरः ॥ मखाय त्वा ॥ मखस्य त्वा शीर्ष्णे ॥ इयत्यग्र आसीत् , अतो देवी , ऋध्यासमद्य मखस्य शिरः ॥ मखाय त्वा ॥ मखस्य त्वा शीर्ष्णे ॥
इन्द्रस्यौजोऽसि प्रजापते रेतः ॥ ऋध्यासमद्य मखस्य शिरः ॥ मखाय त्वा ॥
मखस्य त्वा शीर्ष्णे ॥ मधु त्वा मधुला कृणोतु ॥ मखस्य शिरोऽसि ॥ यज्ञस्य पदे स्थः ॥ गायत्रोऽसि ॥ त्रैष्टुभोऽसि ॥ जागतोऽसि ॥ मखस्य रास्नासि ॥
सूर्यस्य रसा आश्रयस्व ॥ वृष्णो अश्वस्य निष्पदसि, वृष्णस्त्वाश्वस्य निष्पदा धूपयामसि ॥ वरुणस्त्वा धृतव्रतो धूपयतु मित्रावरुणौ ध्रुवेण धर्मणा ॥ अदितिष्ट्वा देवी विश्वदेव्यवती पृथिव्याः सधस्थे अङ्गिरस्वत् खनत्ववट, देवानां त्वा पत्नीर्देवीर्विश्वदेव्यवतीः पृथिव्याः सधस्थे अङ्गिरस्वद् दधतु महावीरान् ॥
अर्चिषे त्वा शोचिषे त्वा  ज्योतिषे त्वा हरसे त्वा ।
अभीमान्महिना दिवो मित्रो बभूव सप्रथाः ॥
उत श्रवस आ पृथिवीं ॥
मित्रस्य चर्षणीधृतः श्रवो देवस्य सानसि ।
द्युम्नं चित्रश्रवस्तमं ॥
देवस्त्वा सवितोद्वपतु सुपाणिः स्वङ्गुरिः ।
सुबाहुरुत शक्त्या ॥
ऋजवे त्वा, साधवे त्वा, सुक्षित्यै त्वा ॥ इदमहममुमामुष्यायणं तेजसा ब्रह्मवर्चसेन पर्यूहामि ॥ इदमहममुमामुष्यायणं विशा क्षत्रेण पर्यूहामि ॥
इदमहममुमामुष्यायणं प्रजया पशुभिः पर्यूहामि ॥ छृणत्तु त्वा वाक्, छृणत्तु त्वोर्क्, छृणत्तु त्वा हविः ॥ देवपुरश्चरस, ऋध्यासं त्वा ॥

4.9.2 अनुवाकः2  
नमो वाचे, नमो वाचस्पतये, या चोदिता या च नोदिता तस्यै वाचे नमो , नमा ऋषिभ्यो मन्त्रकृद्भ्यो मन्त्रविद्भ्यो मन्त्रपतिभ्यो , मा मां ऋषयो मन्त्रकृतो मन्त्रविदः प्रादु , र्दैवीं वाचं उद्यासं जुष्टां देवेभ्यः स्वधावरीं पितृभ्योऽनुमतान्मनुष्येभ्य, स्तन्मा देवा अवन्तु शोभायि, पितरोऽनुमदन्तु ॥ गायत्रीं छन्दः प्रपद्ये, त्रिष्टुभं छन्दः प्रपद्ये, जगतीं छन्दः प्रपद्ये , अनुष्टुभं छन्दः प्रपद्ये, पङ्क्तिं छन्दः प्रपद्ये, छन्दांसि छन्दः प्रपद्ये ॥ तानि नोऽवन्तु, तानि नः पालयन्तु, तानि सा ऋच्छतु यो अस्मान् द्वेष्टि यं च वयं द्विष्मः ॥
ब्रह्मन् प्रवर्ग्येण प्रचरिष्यामो , होतर् घर्ममभिष्टुहि , अग्नीद्रजनरोहिणौ पुरोडाशाव् अधिश्रय, प्रतिप्रस्थातर्विहर, प्रस्तोतः सामानि गाय ॥
यजुर् युक्तं सामभिर् ऋक्तखंता विश्वाभिर् धीभिः संभृतं दक्षिणाभिः ।
प्रततं पारयिष्णुं स्तुभो वहन्तु सुमनस्यमानाः ॥
भूर् भुवः स्वर् , देवस्य सवितुः प्रसवे बृहस्पतिप्रसूता  ॥
ओमिन्द्रवन्तः प्रचरत ॥

4.9.3 अनुवाकः3  
यमाय त्वा ॥ मखाय त्वा ॥ सूर्यस्य हरसे त्वा ॥ देवस्त्वा सविता मध्वानक्तु ॥
पृथिव्याः संपृचस्पाहि ॥ अर्चिषे त्वा, शोचिषे त्वा, ज्योतिषे त्वा, तपसे त्वा ॥
अर्चिरसि, शोचिरसि, ज्योतिरसि, तपोऽसि, सूर्यस्य तपस्तपः ॥
संसीदस्व महं असि शोचस्व देववीतमः ।
वि धूममग्ने अरुषं मेध्य सृज प्रशस्त दर्शतम् ॥
अञ्जन्ति यं प्रथयन्तो न विप्रा वपावन्तो नाग्निना तपन्तः ।
पितुर्न पुत्र उपसि प्रेष्ठा आ घर्मो अग्निरमृतो न सादि ॥
अनाधृष्टासि पुरस्तादग्नेराधिपत्या, आयुर्मे दाः, पुत्रवती दक्षिणत, इन्द्रस्याधिपत्ये,  प्रजां मे दाः ॥ सुषदा पश्चात्, सवितुर् आधिपत्ये, चक्षुर्मे दाः ॥ आश्रुतिरुत्तरतो, मित्रावरुणयोराधिपत्ये, श्रोत्रं मे दाः ॥ विधृतिरुपरिष्टाद् , बृहस्पतेराधिपत्ये वाचं मे दाः ॥ ब्रह्म मे दाः, क्षत्रं मे दाः , पयो मे दाः ॥ 
मनोरश्वासि भूरिपुत्रा सूपसदना, विश्वाभ्यो मा दंष्ट्राभ्यो पाहि ॥

4.9.4 अनुवाकः4  
चिदसि ॥ स्वाहा मरुद्भ्यः परिश्रयस्व ॥ मासि ॥ प्रमासि ॥ प्रतिमासि ॥ विमासि ॥ संमासि ॥ उन्मासि ॥ अन्तरिक्षस्यान्तर्धिरसि ॥ दिवः संपृचस्पाहि ॥
अर्हन् बिभर्षि सायकानि धन्वा ।
अर्हन् निष्कं यजतं विश्वरूपं ।
अर्हन्निदं दयसे विश्वमा धन्वा ।
ओजीयो रुद्रस्तदस्ति ॥
गायत्रोऽसि ॥ त्रैष्टुभोऽसि ॥ जागतमसि ॥ मधु । मधु । मधु ॥ रुचितो घर्मः ॥

4.9.5 अनुवाकः5  
दश प्राचीर्दश भासि दक्षिणा , दश प्रतीचीर्दश भास्य् उदीची , र्दशोर्ध्वा भासि सुमनस्यमानः ॥ सा नः प्रजां पशून् पाह्यरणीयमानः ॥ अग्निष्ट्वा वसुभिः पुरस्ताद् रोचयतु, स मा रुचितो रोचय ॥ पितरस्त्वा यमराजानः पितृभिर्दक्षिणतो रोचयन्तु, स मा रुचितो रोचय ॥ सविता त्वादित्यैः पश्चाद् रोचयतु, स मा रुचितो रोचय ॥ मित्रावरुणौ त्वोत्तरतो मरुद्भी रोचयेताम् , स मा रुचितो रोचय ॥ बृहस्पतिष्ट्वा विश्वैर्देवैरुपरिष्टाद् रोचयतु, स मा रुचितो रोचय ॥ देव घर्म रुचितस्त्वं देवेष्वा, सुरुचितं मां देवमनुष्येषु कुरु, रुचं मयि धेहि, रुचिरसि, 
रुचोऽसि, स यथा त्वं रुच्या रोचस एवमहं रुच्या रोचिषीय, तवेव मे रोचमानस्य रोचो भूयासु , र्ध्राजिरसि, ध्राजोऽसि, स यथा त्वं ध्राज्या ध्राजस एवमहं ध्राज्या ध्राजिषीय, तवेव मे ध्राजमानस्य ध्राजो भूयासु , र्भ्राजिरसि, भ्राजोऽसि, स यथा त्वं भ्राज्या भ्राजस एवमहं भ्राज्या भ्राजिषीय, तवेव मे भ्राजमानस्य भ्राजो भूयासुः ॥


4.9.6 अनुवाकः6  
अपश्यं गोपामनिपद्यमानं आ च परा च पथिभिश्चरन्तम् ।
स सध्रीचीः स विषूचीर्वसाना आवरीवर्ति भुवनेष्वन्तः ॥
गर्भो देवानां जनिता मतीनां मतिः कवीनां पतिः प्रजानां धर्ता क्षत्रस्य ॥ सं देवो देवेन सवित्रा यजत्र सं सूर्येण रोचते ॥ हृदे त्वा, मनसे त्वा, दिवे त्वा, सूर्याय त्वा ॥ ऊर्ध्वमिममध्वरं दिवि देवेषु होत्रा यच्छ ॥ धर्ता दिवो रजसो विभाति धर्ता, 
पृथिव्या धर्तोरोरन्तरिक्षस्य धर्ता ॥ देवो देवानाममर्त्यस्तपोजा अप्सु प्रावीः ॥
विश्वासां भुवां पते विश्वस्य भुवनस्पते विश्वस्य मनसस्पते विश्वस्य वचसस्पते
विश्वस्य ब्रह्मणस्पते ॥ देवश्रुत् त्वं देव घर्म देवान् पाहि तपोजान् ॥
वाजमस्मिन् निधेहि देवायुवं ॥ मधु माध्वीभ्यां , मधु माधूचीभ्यां , मधुमान् देववीतये ॥ सं अग्निरग्निनागत, सं देवो देवेन सवित्रा यजत्र, सं सूर्येणारोचिष्ट स्वाहा ॥ समग्निस्तपसागत, सं देवो देवेन सवित्रा यजत्र, सं सूर्येणायुक्त ,
आयुर्दास्त्वमस्मभ्यं घर्म वर्चोदा असि, पितासि पिता नो बोधिषीमहि त्वा, नमस्ते अस्तु, मा मा हिंसीः ॥ त्वष्ट्रिमन्तस्त्वा सपेम ॥

4.9.7 अनुवाकः7  
देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यां आददे ॥ अदित्या रास्नासि ॥ इडा एहि , असावेहि, अदिता एहि , असाव् एहि, सरस्वत्येहि ,
असाव् एहि ॥
यस्ते स्तनः शशयो यो मयोभूर् येन विश्वा पुष्यसि वार्याणि ॥
अदित्या उष्णीषमसि ॥ पूषा त्वोपावसीदतु ॥ वायुरसि , अश्विभ्यां प्रधापय ॥
घर्माय शंक्ष्व ॥ बृहस्पतिष्ट्वोपसीदतु ॥ दानवः स्थ ॥ प्रेरवः स्थ ॥ अश्विभ्यां पिन्वस्व ॥ सरस्वत्यै पिन्वस्व , इन्द्राय पिन्वस्वे , न्द्राय पिन्वस्व ॥ उप मेहि सहोर्जो भागेन ॥ मधुहविरसि, स्वाहा त्वा वाताय सूर्यस्य रश्मये सिता वृष्टिसनये संजुहोमि स्वाहा ॥ इन्द्राश्विना मधुनः सारघस्य घर्मं पात वसवो यजत्रा वेट् ॥ गायत्रमसि ॥ त्रैष्टुभमसि ॥ जागतासि ॥ द्यावापृथिवीभ्यां त्वा परिगृह्णामि ॥ अन्तरिक्षेणोपयछामि ॥ दिविस्पृङ् मा मा हिंसीः ॥ अन्तरिक्षस्पृङ् मा मा हिंसीः ॥ पृथिवीस्पृङ् मा मा हिंसीः ॥ तेजोऽसि, तेजोऽनुप्रेहि ॥

4.9.8 अनुवाकः8  
सलिलाय त्वा वाताय स्वाहा , अर्णवाय त्वा वाताय स्वाहा, सिन्धवे त्वा वाताय स्वाहा, समुद्राय त्वा वाताय स्वाहा, शिमिद्वते त्वा वाताय स्वाहा, कुमुद्वते त्वा वाताय स्वाहा , अवस्यवे त्वा वाताय स्वाहा, दुवस्यवे त्वा वाताय स्वाहा , अनाधृष्याय त्वा वाताय स्वाहा , अप्रतिधृष्याय त्वा वाताय स्वाहा , अग्नये त्वा वसुमते स्वाहा, सोमाय त्वा रुद्रवते स्वाहा , इन्द्राय त्वा मरुत्वते स्वाहा, यमाय त्वा पितृमतेऽङ्गिरस्वते स्वाहा ॥ सवित्रे त्वर्भूमते विभूमते वाजवते बृहस्पतिवते विश्वदेव्यावते स्वाहा ॥ अहः केतुना जुषताम् , स्वर्ज्योतिर्जुषतां स्वाहा ॥ रात्रिः केतुना जुषताम् , स्वर्ज्योतिर्जुषतां स्वाहा ॥

4.9.9 अनुवाकः9  
दिवि धा इमं यज्ञं, इमं यज्ञं दिवि धाः, स्वस्ति घर्माय, स्वस्ति घर्मपित्वे ॥
विश्वा आशा दक्षिणसद्विश्वान् देवानयाड् इह ॥ ओं श्रावय ॥ अस्तु श्रौषट् ॥ घर्मस्य यज ॥ अश्विना घर्मं पिबतं हार्द्रानुम् , अनु मां द्यावापृथिवी अनु मेऽमंसाताम्, इहैव रातयः सन्ति सं यजुर्भिः, स्वाहेन्द्राय, स्वाहेन्द्राय वट् ॥
स्वाहाकृतस्य घर्मस्य मधोः पिबतमश्विना, घर्ममपातमश्विना, वहद्दिव्याभिर् ऊतिभिः स्वं पेद्रवं यथा  वेट् ॥ इषे पिपीहि ॥ ऊर्ज्जे पिपीहि ॥ अस्मै ब्रह्मणे पिपीहि ॥ अस्मै क्षत्राय पिपीहि ॥ इष ऊर्जे पिपीहि ॥ सुभूताय पिपीहि ॥
ब्रह्मवर्चसाय पिपीहि ॥ अस्यै विशे मह्यं ज्यैष्ठ्याय पिपीहि घर्मोऽसि, घर्ममेमि, 
अस्मे ब्रह्माणि धारय ॥ क्षत्रं धारय ॥ विशं धारय ॥ पूष्णे शरसि स्वाहा ॥ ग्रावभ्यः स्वाहा ॥ प्रतिरवेभ्यः स्वाहा ॥ द्यावापृथिवीभ्यां स्वाहा, पितॄभ्यो घर्मपेभ्यः स्वाहा ॥ रुद्राय रुद्रहोत्रे स्वाहा ॥ हुतं हविर्मधुहविरसि , इन्द्रतमेऽग्नौ स्वाहा ॥ अश्याम ते देव घर्म ऋभूमतो विभूमतो वाजवतो बृहस्पतिवतो विश्वदेव्यावतः पितृमतोऽङ्गिरस्वत , उशीमहि त्वा, नमस्ते अस्तु, मा मा हिंसीः ॥ संसाद्यमानायानुब्रूहि ॥ अह्ने स्वाहा ॥ रात्र्यै स्वाहा ॥

4.9.10 अनुवाकः10  
पशूनां ज्योतिरसि विभृतं, देवत्रा ज्योतिर् भा असि ॥ वनस्पतीनामपामोषधीनां रसो , वाजिनं त्वा वाजिनि अवनयामि , ऊर्ध्वं मनः स्वर्ग्यम् ॥ पयोऽसि, पयस्वी भूयासं ॥ घर्म या ते दिवि शुग् या दिवि या बृहति या स्तनयित्नौ या जागते छन्दसीयं ते ताम् अवयजे, तस्यै ते स्वाहा ॥ घर्म या तेऽन्तरिक्षे शुग् यान्तरिक्षे या वाते या वामदेव्ये या त्रैष्टुभे छन्दसीयं ते ताम् अवयजे, तस्यै ते स्वाहा ॥ घर्म या ते पृथिव्यां शुग् या पृथिव्यां याग्नौ या रथन्तरे या गायत्रे छन्दसीयं ते ताम् अवयजे, तस्यै ते स्वाहा ॥ प्रस्तोतः साम गाय ॥ अन्वद्य न , इत्येषा, ब्रह्मणस्त्वा परस्पाय क्षत्रस्य तन्वस्पाहि ॥विशस्त्वा धर्मणा वयमनु परिक्रामाम सुविताय नव्यसे ॥ प्रस्तोतः साम गाय ॥ अन्वद्य न, इत्येषा, प्राणस्य त्वा परस्पाय चक्षुषस्तन्वस्पाहि ॥ श्रोत्रस्य त्वा धर्मणा वयमनु परिक्रामाम सुविताय नव्यसे ॥ प्रस्तोतः साम गाय ॥ अन्वद्य न,  इत्येषा, दिवस्त्वा परस्पाय ॥ अन्तरिक्षस्य तन्वस्पाहि ॥ पृथिव्यास्त्वा धर्मणा वयमनु परिक्रामाम सुविताय नव्यसे, चतुःस्रक्तिर्ऋतस्य नाभिः सदो घर्मो विश्वायुः शर्म सप्रथाः ॥ अप द्वेषो अप ह्वरो अन्यव्रतस्य सश्चिम, वल्गुरसि शँयोर्धायाः ॥ शिशुर्जनधायाः ॥ शं च वक्षि ॥ परि च वक्षि ॥ घर्मैतत्तेऽन्नं एतत् पुरीषं ॥ तेन वर्धस्व चाप्यायस्व, वर्धिषीमहि च वयमा च प्यायिषीमहि च, व्यसौ  यो अस्मान् द्वेष्टि यं च वयं द्विष्मः ॥


4.9.11 अनुवाकः11  
रन्तिर्नामासि दिव्यो गन्धर्व, स्तस्य ते पद्वद्धविर्धानं, अग्निरध्यक्षो , रुद्रो अधिपति, र्विश्वावसुं सोम गन्धर्वमापो ददृशुषीस्तद् ऋतेनान्ववायन् , तदिन्द्रस्य वै रुद्रो रारहाण आसां परि सूर्यस्य परिधीँरपोर्णु, वीरेभिरधि तन् नो गृणानो रजसो विमानो यद्वा घा सत्यं उत यन् न विद्म ॥ धिय इन्वानो धिय इन् नो अव्यात् ॥ सस्निमविन्दच्चरणे नदीनामपावृणोद् दुरो अस्मद्रथानां ॥ प्रासां गन्धर्वो अमृतानि वोचत् ॥ इन्दुं दक्षं परिददादहीनां ॥ वार्षाहरं साम गाय ॥ चिदसि समुद्रयोनिः ॥
इन्दुर्दक्षः श्येन ऋतावा हिरण्यपक्षः शकुनो भुरण्युः ।
महान्त्सधस्थे ध्रुव आ निषत्तो नमस्ते अस्तु मा मा हिंसीः ॥
सोमपीथानु मेहि ॥ इष्टाहोत्रीयं साम गाय॥ पुनर् ऊर्जा सह रय्या , इत्येके,
श्यैतं साम गाय ॥ उदु त्यं , चित्रम् , इत्येके ॥ वामदेव्यं साम गाय ॥ इममु षु त्वमस्माकं सनिं गायत्रं नव्यांसं ॥ अग्निर्देवेषु प्र वोच ॥ भूः स्वाहा ॥

4.9.12 अनुवाकः12  
मा नो घर्म व्यथितो विव्यधीन्मा न आयुः परमवरं मानदोनैः ।
मो ष्वत्वमस्मान्तराधान्मा रुद्रियासो अभि गुल्बधानः ॥
मा नः क्रतुभिर् हीडिषेभिरस्मद्द्विषः सुनीथो मा परा दैः ।
मा नो अग्निं निर्ऋतिर् मा न आष्टान् मा नो द्यावापृथिवी हीडिषेथां ॥
उता नो मित्रावरुणा इहागतं मन्मा दीध्याना उता नः सखाया ।
आदित्यानां प्रसृतिर्हेतिरुग्रा शरा वाष्टाद्धविषा वार्णः ॥
विधुं दद्राणं समने बहूनां युवानं सन्तं पलितो जगार(जगाद) ।
देवस्य पश्य काव्यं महित्वाद्या ममार सह्यः समानः ॥
जरि चेतीदभिशिषः पुरा चकृभ्या आतृद ।
संधाता संधिर्मघवा पुरुवसुर् निष्कर्ता विह्रुतं पुनः ॥
उदु तिष्ठ स्वध्वर ,      ऊर्ध्व ऊ षु ण , इत्येके ॥ पुनरूर्जा सह रय्या ,
इत्येके ॥ उदु त्यं चित्रम्, इत्येके ॥ भूः स्वाहा ॥ भुवः स्वाहा ॥ स्वः स्वाहा ॥
भूर् भुवः स्वः स्वाहा ॥


4.9.13 अनुवाकः13  
भूर् भुवः स्व,र्मयि तदिन्द्रियं वीर्यम् , मयि रायो , मयि रक्षो , मयि दक्षो , 
मयि क्रतु , र्मयि धेहि सुवीर्यम् ॥
तिसृभिर् घर्मो विभात्याकूत्या मनसा सह, विराजा ज्योतिषा सह, तपसा ब्रह्मणा सह, तस्य दोहमशीमहि, तस्य भक्षमशीमहि, तस्य ता उपहूता उपहूतस्य भक्षयामि ॥

4.9.14 अनुवाकः14  
उदस्य शुष्माद् भानोर्नाव्या बिभर्ति  भारं पृथिवी न भूमीः ॥
प्र शुक्रैतु देवी मनीषा अस्मत् सुतष्टो रथो न वाणीः ॥


4.9.15 अनुवाकः15  
चिदसि ॥ बृहस्पतिष्ट्वा सादयतु पृथिव्याः पृष्ठे, तेन ऋषिणा तेन विधिना तेन छन्दसा तेन ब्रह्मणा तया देवतयाङ्गिरस्वद् ध्रुवा सीद ॥

4.9.16 अनुवाकः16  
प्रजापतिष्ट्वा सादयतु पृथिव्याः पृष्ठे, तेन ऋषिणा तेन विधिना तेन छन्दसा तेन ब्रह्मणा तया देवतयाङ्गिरस्वद् ध्रुवा सीद ॥

4.9.17 अनुवाकः17  
उग्रश्च भीमश्च ध्वान्तश्च धनवांश्च सहसावांश्च सहीयसः ॥ विक्षिपः ॥ विज्ये विव्ये विक्षिपेत् ॥

4.9.18 अनुवाकः18  
संवत्सरोऽसि, परिवत्सरोऽसि , इदावत्सरोऽसि , उद्वत्सरोऽसि, वत्सरोऽसि ॥
तस्य ते वसन्तः शिरो , ग्रीष्मो दक्षिणं पक्षम् , वर्षा उत्तरं , शरत् पुछम् ॥
हेमन्तो मध्यम् , शिशिरं प्रतिष्ठानं , तस्य ते मासाश्चार्धमासाश्च ऋतवः परिवत्सराः ॥ अहोरात्रे ते कल्पेताम् , एहि, प्रेहि, वीहि, समिह्य् उदीची ॥

4.9.19 अनुवाकः19  
असृङ्मुखो रुधिरेणाभ्यक्तो यमस्य दूतश्च वाग् विधावति ॥
गृध्रः सुपर्णः कुणपं निषेवति, यमस्य दूतः प्रहित एष एति, व्यसौ यो अस्मान् द्वेष्टि यं च वयं द्विष्मः ॥

4.9.20 अनुवाकः20  
तच्चक्षुर्देवहितं पुरस्ताच् शुक्रम् उच्चरत् ॥ पश्येम शरदः शतं जीवेम शरदः शतं ,
प्रब्रुवाम शरदः शतं, शृणुयाम शरदः शतं ॥

4.9.21 अनुवाकः21  
निधायो वा३ निधायो वा३ निधायो वा३
ओं वा३ ओं वा३ ओं वा३ ए ऐ ओं स्वर्णज्योतिः ॥

4.9.22 अनुवाकः22  
बृहद्भा३ बृहद्भा३ बृहद्भा३ बृहद्भा इम् बृहद्भा इम् बृहद्भा इम् ॥ इम् इम् इम् स्वर्णज्योतिः ॥


4.9.23 अनुवाकः23  
पृथिवी समित् , तामग्निः समिन्द्धे, साग्निं समिन्द्धे, तामहं समिन्धे, सा मा समिद्धा सुसमिद्धा तेजसा ब्रह्मवर्चसेन समिन्धतां स्वाहा ॥ अन्तरिक्षं समित् , तां वायुः समिन्द्धे, सा वायुं समिन्द्धे, तामहं समिन्धे, सा मा समिद्धा सुसमिद्धा तेजसा ब्रह्मवर्चसेन समिन्धतां स्वाहा ॥ द्यौः समित् , तामादित्यः समिन्द्धे, 
सादित्यं समिन्द्धे, तामहं समिन्धे, सा मा समिद्धा सुसमिद्धा तेजसा ब्रह्मवर्चसेन समिन्धतां स्वाहा ॥ दिशः समित् , तां प्रजापतिः समिन्द्धे, सा प्रजापतिं समिन्द्धे, 
तामहं समिन्धे, सा मा समिद्धा सुसमिद्धा तेजसा ब्रह्मवर्चसेन समिन्धतां स्वाहा ॥

4.9.24 अनुवाकः24  
अग्ने व्रतपते व्रतं चरिष्यामि, तत्ते प्रब्रवीमि, तन्मे गोपाय, तच् शकेयम् , तेन शकेयम् , तेन राध्यासं ॥ वायो व्रतपते व्रतं चरिष्यामि, तत्ते प्रब्रवीमि, तन्मे गोपाय, तच् शकेयम् , तेन शकेयम् , तेन राध्यासं ॥ सूर्य व्रतपते व्रतं चरिष्यामि, तत्ते प्रब्रवीमि, तन्मे गोपाय, तच् शकेयम् , तेन शकेयम् , तेन राध्यासं ॥ व्रतानां व्रतपते व्रतं चरिष्यामि, तत्ते प्रब्रवीमि, तन्मे गोपाय, तच् शकेयम् , तेन राध्यासं ॥

4.9.25 अनुवाकः25  
पृथिवी समित् , तामग्निः समिन्धिष्ट, साग्निं समिन्धिष्ट, तामहं समिन्धिष्ट,
सा मा समिद्धा सुसमिद्धा तेजसा ब्रह्मवर्चसेन समिन्धिषतां स्वाहा ॥ अन्तरिक्षं समित् , तां वायुः समिन्धिष्ट, सा वायुं समिन्धिष्ट, तामहं समिन्धिष्ट, सा मा समिद्धा सुसमिद्धा तेजसा ब्रह्मवर्चसेन समिन्धिषतां स्वाहा ॥ द्यौः समित् , 
तामादित्यः समिन्धिष्ट, सादित्यं समिन्धिष्ट, तामहं समिन्धिष्ट, सा मा समिद्धा सुसमिद्धा तेजसा ब्रह्मवर्चसेन समिन्धिषतां स्वाहा ॥ दिशः समित् , तां प्रजापतिः समिन्धिष्ट, सा प्रजापतिं समिन्धिष्ट, तामहं समिन्धिष्ट, सा मा समिद्धा सुसमिद्धा तेजसा ब्रह्मवर्चसेन समिन्धिषतां स्वाहा ॥

4.9.26 अनुवाकः26  
अग्ने व्रतपते व्रतमचार्षम् , तत्ते प्रावोचं , तदशकं , तेनाशकं , तेनारात्स्यम् ॥
वायो व्रतपते व्रतमचार्षम् , तत्ते प्रावोचं , तदशकं , तेनाशकं , तेनारात्स्यम् ॥
सूर्य व्रतपते व्रतमचार्षम् , तत्ते प्रावोचं , तदशकं , तेनाशकं , तेनारात्स्यम् ॥
व्रतानां व्रतपते व्रतमचार्षम् , तत्ते प्रावोचं , तदशकं , तेनाशकं , तेनारात्स्यम् ॥

4.9.27 अनुवाकः27  
शं नो वातोऽभिवातु शं नस्तपतु सूर्यः ॥
अहानि शं भवन्तु नः शं रात्री प्रतिधीयताम् ॥
पृथिवी शान्तिः, सौषधीभिः शान्ति, रन्तरिक्षं शान्ति, स्तद्वायुना शान्ति , र्द्यौः शान्तिः, सा वृष्ट्या शान्ति , रापः शान्ति , रोषधयः शान्ति , र्वनस्पतयः शान्ति , र्विश्वे देवाः शान्ति , र्ब्रह्म शान्ति , र्ब्राह्मणाः शान्तिः, शान्तिः सर्वशान्ति, स्त्वयाहं शान्त्या सर्वशान्त्या मह्यं द्विपदे च चतुष्पदे च शान्तिं करोमि, शान्तिर्बभूव, शान्तिरसि, शान्तिर् नो अस्तु , अभयं नो अस्तु ॥
आपो हि ष्ठा मयोभुवस्ता न ऊर्जे दधातन ।
महे रणाय चक्षसे ॥
यो वः शिवतमो रसस्तस्य भाजयतेह नः ।
उशतीरिव मातरः ॥
तस्मा अरं गमाम वो यस्य क्षयाय जिन्वथ ।
आपो जनयथा च नः ॥
ईशाना वार्याणां क्षयन्तीश्चर्षणीनां ।
अपो यातामभेषजं ता नः कृण्वन्तु भेषजं ॥
कया नश्चित्र आभुवद् ऊती सदावृधः सखा ।
कया शचिष्ठया वृता ॥
कस्त्वा सत्यो मदानां मंहिष्ठो मत्सदन्धसः ।
दृढा चिदारुजे वसु ॥
अभी षु णः सखीनामविता जरितॄणां ।
शतं भवास्यूतिभिः ॥
त्रातारं इन्द्रमवितारं इन्द्रं हवेहवे सुहवं शूरमिन्द्रम् ।
हुवे नु शक्रं पुरुहूतमिन्द्रं स्वस्ति नो मघवा धात्विन्द्रः ॥
स्वस्ति ना इन्द्रो वृद्धश्रवाः स्वस्ति नः पूषा विश्ववेदाः ।
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर् दधातु ॥
यथादित्या अंशुमाप्याययन्ति यथाक्षितिम् अक्षितयः पिबन्ति ।
एवास्मान् इन्द्रो वरुणो बृहस्पतिर् आप्याययन्तु भुवनस्य गोपाः ॥
उद्वयं तमसस्परि ज्योतिः पश्यन्ता उत्तरं ।
देवं देवत्रा सूर्यमगन्म ज्योतिरुत्तमं ॥
मित्रस्य वश्चक्षुषा समीक्षामहे ॥ मित्रस्य वश्चक्षुषा समीक्षध्वं ॥
ब्रह्मण उपस्तरणमसि, ब्रह्मणे त्वोपस्तृणामि ॥
इति खिलकाण्डे नवमः प्रपाठकः॥
प्रपाठकः10  
4.10.1 अनुवाकः1  
अग्निर् वृत्राणि जङ्घनद् द्रविणस्युर्विपन्यया ।
समिद्धः शुक्र आहुतः ॥
त्वं सोमासि सत्पतिस्त्वं राजोत वृत्रहा ।
त्वं भद्रो असि क्रतुः ॥
अग्निर्मूर्धा, भुवो यज्ञस्य ॥
पिप्रीहि देवं उशतो यविष्ठ विद्वं ऋतूँर् ऋतुपते यजेह ।
ये दैव्या ऋत्विजस्तेभिरग्ने त्वं होतॄणामस्यायजिष्ठः ॥
अग्ने यदद्य विशो अध्वरस्य होतः पावकशोचे वेष्ट्वं हि यज्वा ।
ऋता यजासि महिना वि यद् भूर्हव्या वह यविष्ठ या ते अद्य ॥
पृथुपाजा अमर्त्यो घृतनिर्णिक् स्वाहुतः ।
अग्निर्यज्ञस्य हव्यवाट् ॥
तं सबाधो यतस्रुच इत्था धिया यज्ञवन्तः ।
आचक्रुरग्निमूतये ॥
अग्ने रक्षा णो अंहसः प्रति ष्म देव रीषतः ।
तपिष्ठैरजरो दह ॥
त्वं नः सोम विश्वतो रक्षा राजन्नघायतः ।
न रिष्येत् त्वावतः सखा ॥
वैश्वानरो न ऊत्या, पृष्टो दिवि ॥
विश्वानि नो दुर्गहा जातवेदः सिन्धुं न नावा दुरितानि पर्षि ।
अग्ने अत्रिवन् नमसा गृणानोऽस्माकं बोध्यविता तनूनां ॥
अग्ने त्वं पारया नव्यो अस्मान्त्स्वस्तिभिरति दुर्गाणि विश्वा ।
पूश्च पृथ्वी बहुला न उर्वी भवा तोकाय तनयाय शं योः ॥
अग्नाविष्णू सजोषसेमा वर्धन्तु वां गिरः ।
द्युम्नैर्वाजेभिरागतं ॥
अग्नाविष्णू महि धाम प्रियं वां पाथो घृतस्य गुह्यानि नाम ।
दमेदमे सप्त रत्ना दधाना प्रति वां जिह्वा घृतमुच्चरण्यत् ॥
पावका नः सरस्वती वाजेभिर्वाजिनीवती ।
यज्ञं वष्टु धियावसुः ॥
आ नो दिवो बृहतः पर्वतादा सरस्वती यजता गन्तु यज्ञं ।
हवं देवी जुजुषाणा घृताची शग्मां नो वाचं उशती शृणोतु ॥
ये ते सरस्व ऊर्मयो मधुमन्तो घृतश्चुतः ।
तेषां ते सुम्नमीमहे ॥
यस्य व्रतं पशवो यन्ति सर्वे यस्य व्रतं उपतिष्ठन्ता आपः ।
यस्य व्रते पुष्टिपतिर् निविष्टस्तं सरस्वन्तमवसे हुवेम ॥
अग्निः प्रत्नेन मन्मना शुम्भानस्तन्वं स्वाम् ।
कविर्विप्रेण वावृधे ॥
सोम गीर्भिष्ट्वा वयं वर्धयामो वचोविदः ।
सुमृडीको ना आविश ॥
त्वमग्ने वीरवद्यशो देवश्च सविता भगः ।
दितिश्च दाति वार्यम् ॥
त्वं भगो ना आ हि रत्नमिषे परिज्मेव क्षयसि दस्मवर्चाः ।
अग्ने मित्रो न बृहत ऋतस्यासि क्षत्ता वामस्य देव भूरेः ॥
प्रेद्धो अग्ने ॥
इमो अग्ने वीततमानि हव्याजस्रो वक्षि देवतातिमच्छ ।
प्रति न ईँ सुरभीणि व्यन्तु ॥
अग्ना आयूंषि पवसे , अग्निर् ऋषिः ॥
तं हि शस्वन्ता ईडते स्रुचा देवं घृतश्चुता ।
अग्निं हव्याय वोढवे ॥
अग्निमग्निं हवीमभिः सदा हवन्त विश्पतिम् ।
हव्यवाहं पुरुप्रियम् ॥
अग्ने पावक रोचिषा, स नः पावक दीदिवो , अग्निः शुचिव्रततमा , उदग्ने शुचयस्तव ॥
स हव्यवाड् अमर्त्य उशिग् दूतश्चनोहितः ।
अग्निर्धिया समृण्वति ॥
अग्निं स्तोमेन बोधय समिधानो अमर्त्यम् ।
हव्या देवेषु नो दधत् ॥
किमित्ते विष्णो परिचक्ष्यं भूत् प्र यद्ववक्षे शिपिविष्टो अस्मि ।
मा वर्पो अस्मदपगूह एतद्यदन्यरूपः समिथ बभूथ ॥
प्र तत्ते अद्य शिपिविष्ट नामार्यः शँसामि वयुनानि विद्वान् ।
तं त्वा गृणामि तवसं अतव्यान् क्षयन्तमस्य रजसः पराके ॥
सुत्रामाणं पृथिवीं द्यामनेहसं सुशर्माणं अदितिं सुप्रणीतिम् ।
दैवीं नावं स्वरित्रामनागसं अस्रवन्तीमारुहेमा स्वस्तये ॥
महीम् ऊ षु मातरं सुव्रतानां ऋतस्य पत्नीमवसे हुवेम ।
तुविक्षत्रामजरन्तीमुरूचीं सुशर्माणं अदितिं सुप्रणीतिम् ॥
अग्नीषोमा सवेदसा सहूती वनतं गिरः ।
सं देवत्रा बभूवथुः ॥
युवं एतानि दिवि रोचनानि अग्निश्च सोम सक्रतू अधत्तं ।
युवं सिन्धूँरभिशस्तेरवद्यादग्नीषोमा अमुञ्चतं गृभीतान् ॥

4.10.2 अनुवाकः2  
अग्ना आयाहि वीतये गृणानो हव्यदातये ।
नि होता सत्सि बर्हिषि ॥
अग्निं दूतं वृणीमहे होतारं विश्ववेदसं ।
अस्य यज्ञस्य सुक्रतुम् ॥
अग्निनाग्निः समिध्यते कविर्गृहपतिर् युवा ।
हव्यवाड् जुह्वास्यः ॥
अग्निर् वृत्राणि जङ्घनत् , अग्निं स्तोमेन बोधय , अग्ना आयूंषि पवसे , अग्ने तमद्या, आभिष्टे अद्य ॥
एभिर्नो अर्कैर्भवा नो अर्वाङ् स्वर्ण ज्योतिः  ।
अग्ने विश्वेभिः सुमना अनीकैः ॥
अधा ह्यग्ने ॥
अग्नेः स्तोमं मनामहे सिध्रमद्य दिविस्पृशः ।
देवस्य द्रविणस्यवः ॥
अग्ना यो मर्त्यो दुवो धियं जुजोष धीतिभिः ।
भसन्नु ष प्र पूर्व्य इषं वुरीतावसे ॥
त्वमग्ने सप्रथा असि जुष्टो होता वरेण्यः ।
त्वया यज्ञं वितन्वते ॥
वृषा सोम द्युमं असि वृषा देव वृषव्रतः ।
वृषा धर्माणि दधिषे ॥
अग्निर्जातो अरोचत घ्नन् दस्यून् ज्योतिषा तमः ।
अविन्दद् गा अपः स्वः ॥
अग्रे बृहन् ॥
इमं मे वरुण श्रुधी हवमद्या च मृडय ।
त्वामवस्युराचके ॥
तत् त्वा यामि , अग्निनाग्निः ॥
त्वं ह्यग्ने अग्निना विप्रो विप्रेण सन्त्सता ।
सखा सख्या समिध्यसे ॥
प्र स मित्र मर्तो अस्तु प्रयस्वान् यस्त आदित्य शिक्षति व्रतेन ।
न हन्यते न जीयते त्वोतो नैनमँहो अश्नोत्यन्तितो न दूरात् ॥
अनमीवासा (अनमीमासा)  ईडया मदन्तो मितज्ञवो वरिमन्ना पृथिव्याः ।
आदित्यस्य व्रतं उपक्षियन्तो वयं मित्रस्य सुमतौ स्याम ॥
तत् सूर्यस्य देवत्वं तन्महित्वं मध्या कर्तोर्विततं संजभार ।
यदेदयुक्त हरितः सधस्थादाद् रात्री वासस्तनुते सिमस्मै ॥
भद्रा अश्वा हरितः सूर्यस्य चित्रा एतग्वा अनुमाद्यासः ।
नमस्यन्तो दिव आ पृष्ठमस्थुः परि द्यावापृथिवी यन्ति सद्यः ॥
त्वमग्ने व्रतपा असि ॥
यद्वो वयं प्रमिनाम व्रतानि विदुषां देवा अविदुष्टरासः ।
अग्निष् टद्विश्वमापृणाति विद्वान् येभिर्देवं ऋतुभिः कल्पयाति ॥
अग्ने नय ॥
आ देवानामपि पन्थामगन्म यच् शक्नवाम तदनु प्रवोढुम् ।
अग्निर्विद्वान्त्स यजात्सेदु होता सो अध्वरान्त्स ऋतून् कल्पयाति ॥
अग्निः शुचिव्रततमा , उदग्ने शुचयस्तव , अक्रन्ददग्नि, र्नक्तोषासा॥
आयाहि तपसा जनिष्वाग्ने पावको अर्चिषा ।
उपेमां सुष्टुतिं मम ॥
आ नो याहि तपसा जनिष्वाग्ने पावक दीद्यत् ।
हव्या देवेषु नो दधत् ॥

4.10.3 अनुवाकः3  
अभि त्वा देव सवितरीशानं वार्याणां ।
सदावन् भागं ईमहे ॥
मही द्यौः पृथिवी च न, स्त्वामग्ने पुष्करादधि, तमु  त्वा दध्यङ्ङ् ऋषि, स्तमु त्वा पाथ्यो वृषा ॥
उत ब्रुवन्तु जन्तवा उदग्निर्वृत्रहाजनि ।
धनंजयो रणे रणे ॥
आ यं हस्ते न खादिनं शिशुं जातं न बिभ्रति ।
विशामग्निं स्वध्वरम् ॥
प्र देवं देववीतये भरता वसुवित्तमं ।
आ स्वे योनौ निषीदतु ॥
आ जातं जातवेदसि प्रियं शिशीतातिथिम् ।
स्योन आ गृहपतिम् ॥
अग्निनाग्नि, स्त्वं ह्यग्ने अग्निना ॥
तं मर्जयन्त सुक्रतुं पुरोयावानं आजिषु ।
स्वेषु क्षयेषु वाजिनं ॥
यज्ञेन यज्ञमयजन्त देवास्तानि धर्माणि प्रथमानि आसन् ।
ते ह नाकं महिमानः सचन्त यत्र पूर्वे साध्याः सन्ति देवाः ॥
समिधो अग्ना आज्यस्य व्यन्तु, तनूनपादग्ना आज्यस्य वेतु , इडो अग्ना आज्यस्य व्यन्तु, बर्हिरग्ना आज्यस्य वेतु, दुरो अग्ना आज्यस्य व्यन्तु , 
उषासानक्ताग्ना आज्यस्य वीताम् ,दैव्या होताराग्ना आज्यस्य वीताम् , तिस्रो देवीरग्ना आज्यस्य व्यन्तु स्वाहा , अग्निं स्वाहा, सोमं स्वाहा , अग्निं स्वाहा ,
अग्निं होत्रात् स्वाहा, देवा आज्यपा जुषाणा अग्ना आज्यस्य व्यन्तु ॥
अग्ने यं यज्ञमध्वरं विश्वतः परिभूरसि ।
स इद्देवेषु गच्छति ॥
त्वं नः सोम विश्वतो , अग्निर्मूर्धा, भुवो यज्ञस्य ॥
सोम यास्ते मयोभुव ऊतयः सन्ति दाशुषे ।
ताभिर् नोऽविता भव ॥
या ते धामानि दिवि या पृथिव्यां या पर्वतेष्व् ओषधीष्वप्सु ।
तेभिर् नो विश्वैः सुमना अहेडन् राजन्त्सोम प्रति हव्या गृभाय ॥
तत्सवितुर्वरेण्यं भर्गो देवस्य धीमहि ।
धियो यो नः प्रचोदयात् ॥
अचित्ती यच्चकृमा दैव्ये जने दीनैर्दक्षैः प्रभूती पुरुषत्वता ।
देवेषु च सवितर्मानुषेषु च त्वं नो अत्र सुवतादनागसः ॥
पावका नः सरस्व, त्या नो दिवः ॥
पूषा गा अन्वेतु नः पूषा रक्षत्वर्वतः ।
पूषा वाजं सनोतु नः ॥
शुक्रं ते अन्यद्यजतं ते अन्यद्विषुरूपे अहनी द्यौरिवासि ।
विश्वा हि माया अवसि स्वधावो भद्रा ते पूषन्निह रातिरस्तु ॥
इहेह वः स्वतवसः कवयः सूर्यत्वचः ।
यज्ञं मरुता आवृणे ॥
प्र चित्रमर्कं गृणते तुराय मारुताय स्वतवसे भरध्वं ।
ये सहाँसि सहसा सहन्ते रेजते अग्ने पृथिवी मखेभ्यः ॥
विश्वे देवा ऋतावृध ऋतुभिर्हवनश्रुतः ।
जुषन्तां युज्यं पयः ॥
विश्वे देवासो अस्रिधा एहिमायासो अद्रुहः ।
मेधं जुषन्त वह्नयः ॥
द्यावा नः पृथिवी इमं सिध्रम् अद्य दिविस्पृशम् ।
यज्ञं देवेषु यच्छताम् ॥
प्र पूर्वजे पितरा नव्यसीभिर् गीर्भिः कृणुध्वं सदने ऋतस्य ।
आ नो द्यावापृथिवी दैव्येन जनेन यातं महि वां वरूथं ॥
स हव्यवा, डग्निं स्तोमेन ॥
देवं बर्हिर्वसुवने वसुधेयस्य वेतु, देवीर् द्वारो वसुवने वसुधेयस्य व्यन्तु, देवी उषासानक्ता वसुवने वसुधेयस्य वीताम् , देवी जोष्ट्रे वसुवने वसुधेयस्य वीताम् ,
देवी ऊर्जाहुती वसुवने वसुधेयस्य वीताम् , देवा दैव्या होतारा वसुवने वसुधेयस्य वीताम् , देवीस्तिस्रस्तिस्रो देवीर्वसुवने वसुधेयस्य व्यन्तु, देवो नराशंसो वसुवने वसुधेयस्य वेतु, देवो अग्निः स्विष्टकृत् सुद्रविणा मन्द्रः कविः सत्यमन्मायजी होता होतुर्होतुरायजीयान् अग्ने यान् देवानयाड् यं अपिप्रेर्ये ते होत्रे अमत्सत तां ससनुषीँ होत्रां देवंगमां दिवि देवेषु यज्ञमेरयेमं , स्विष्टकृच् चाग्ने होताभूर्
वसुवने वसुधेयस्य नमोवाके वीहि ॥ वाजे वाजे शं नो भवन्तु ॥

4.10.4 अनुवाकः4  
प्र देवं देव्या धिया भरता जातवेदसं ।
हव्या नो वक्षदानुषक् ॥
अयमु ष्य प्र देवयुर् होता यज्ञाय नीयते ।
रथो न योरभीवृतो घृणीवाञ् चेतति त्मना ॥
अयमग्निरुरुष्यत्यमृतादिव जन्मनः ।
सहसश्चित्सहीयान् देवो जीवातवे कृतः ॥
इडायास्त्वा पदे वयम् ॥
अग्ने विश्वेभिः स्वनीक देवैर् ऊर्णावन्तं प्रथमः सीद योनिम् ।
कुलायिनं घृतवन्तं सवित्रे यज्ञं नय यजमानाय साधु ॥
सीद होत, र्नि होता ॥
त्वं दूतस्त्वमु नः परस्पास्त्वं वस्या आ वृषभ प्रणेता ।
अग्ने तोकस्य नस्तने तनूनामप्रयुच्छन् दीद्यद् बोधि गोपाः ॥
अग्निना रयिमश्नवत् पोषमेव दिवेदिवे ।
यशसं वीरवत्तमं ॥
गयस्फानो अमीवहा वसुवित् पुष्टिवर्धनः ।
सुमित्रः सोम नो भव ॥
इन्द्राग्नी रोचना दिवः परि वाजेषु भूषथः ।
तद् वां चेति प्र वीर्यम् ॥
प्र चर्षणिभ्यः पृतनाहवेषु प्र पृथिव्या रिरिचाथे दिवश्च ।
प्र सिन्धुभ्यः प्र गिरिभ्यो महित्वा प्रेन्द्राग्नी विश्वा भुवनात्यन्या ॥
मरुतो यद्ध वो दिवः सुम्नायन्तो हवामहे ।
आ तू ना उपगन्तन ॥
या वः शर्म शशमानाय सन्ति त्रिधातूनि दाशुषे यच्छताधि ।
अस्मभ्यं तानि मरुतो वियन्त रयिं नो धत्त वृषणः सुवीरं ॥
 इमं मे वरुण, तत्त्वा यामि, कया नः, को अद्य, पिप्रीहि देवान् , अग्ने यदद्य , अप्स्वग्ने सधिष्टव ॥
अप्सु मे सोमो अब्रवीदन्तर्विश्वानि भेषजा ।
आपश्च विश्वशंभुवः ॥
उदुत्तमं वरुण पाशमस्मत् ॥
अव ते हेडो वरुण नमोभिरव यज्ञेभिर् ईमहे हविर्भिः ।
क्षयन्न् अस्मभ्यमसुर प्रचेता राजन्न् एनांसि शिश्रथः कृतानि ॥
त्वं नो अग्ने वरुणस्य विद्वान् देवस्य हेडोऽवयासिसीष्ठाः ।
यजिष्ठो वह्नितमः शोशुचानो विश्वा द्वेषांसि प्रमुमुग्ध्यस्मत् ॥
स त्वं नो अग्नेऽअवमो भवोती नेदिष्ठो अस्या उषसो व्युष्टौ ।
अव यक्ष्व नो वरुणं रराणो वीहि मृडीकं सुहवो न एधि ॥

4.10.5 अनुवाकः5  
अग्निर् वृत्राणि जङ्घनत् , त्वं सोमासि सत्पतिः ॥
अनीकैर् द्वेषो अर्दयाग्ने विश्वाभिरूतिभिः ।
रयिं नो धेहि यज्ञियम् ॥
सैनानीकेन सुविदत्रो अस्मे यष्टा देवं आयजिष्ठः स्वस्ति ।
अदब्धो गोपा उत नः परस्पा अग्ने द्युमदुत रेवद्दिदीहि ॥
पिप्रीहि देवा, ना देवानां ॥
सांतपना इदं हविर्मरुतस्तज्जुजुष्टन ।
युष्माकोती रिशादसः ॥
यो नो मरुतो अभि दुर्हृणायुस्तिरश्चित्तानि वसवो जिघांसति ।
द्रुहः पाशान् प्रति स मुचीष्ट तपिष्ठेन हन्मना हन्तना तं ॥
अग्निः प्रत्नेन मन्मना, सोम गीर्भिष्ट्वा वयम् ॥
गृहमेधासा आगत मरुतो मापभूतन ।
इमा हव्या जुजुष्टन ॥
प्र बुध्न्या व ईरते महाँसि प्र नामानि प्रयज्यवस्तिरध्वं ।
सहस्रियं दम्यं भागमेतं गृहमेधीयं मरुतो जुषध्वं ॥
प्रेद्धो अग्न , इमो अग्ने ॥
अग्निमीडे पुरोहितं यज्ञस्य देवं ऋत्विजं ।
होतारं रत्नधातमं ॥
वृषा सोम द्युमं असि ॥
क्रीडँ वः शर्धो मारुतमनर्वाणं रथेशुभम् ।
कण्वा अभि प्रगायत ॥
अत्यासो न ये मरुतः स्वञ्चो यक्षदृशो न शुभयन्त मर्याः ।
ते हर्म्येष्ठाः शिशवो न शुभ्रा वत्सासो न प्रक्रीडिनः पयोधाः ॥
तं हि शश्वन्तो , अग्निमग्निम् ॥
इन्द्राग्नी नवतिं पुरो दासपत्नीरधूनुतं ।
साकमेकेन कर्मणा ॥
श्नथद्वृत्रमुत सनोति वाजमिन्द्रा यो अग्नी सहुरी सपर्यात् ।
इरज्यन्ता वसव्यस्य भूरेः सहस्तमा सहसा वाजयन्ता ॥
तं इन्द्रं वाजयामसि ॥
युजे रथं गाएषणं  हरिभ्यां उप ब्रह्माणि जुजुषाणमस्थुः ।
विबाधिष्ट स्य रोदसी महित्वेन्द्रो वृत्राण्यप्रती जघन्वान् ॥
विश्वकर्मन्, वाचस्पतिम् ॥

4.10.6 अनुवाकः6  
उशन्तस्त्वा हवामहे ॥
आ नो अग्ने सुचेतुना रयिँ विश्वायुपोषसं ।
मार्डीकं धेहि जीवसे ॥
त्वं सोम महे भगं त्वं यून ऋतायते ।
दक्षं दधासि जीवसे ॥
त्वं सोम प्रचिकितो मनीषा त्वं रजिष्ठमनु नेषि पन्थां ।
तव प्रणीती पितरो न इन्दो देवेषु रत्नं अभजन्त धीराः ॥
त्वया हि नः पितरः सोम पूर्वे कर्माणि चक्रुः पवमान धीराः ।
वन्वन्नवातः परिधीँरपोर्णु वीरेभिरश्वैर्मघवा भवा नः ॥
त्वं सोम पितृभिः संविदानोऽनु द्यावापृथिवी आततन्थ ।
तस्मै त इन्दो हविषा विधेम वयं स्याम पतयो रयीणां ॥
बर्हिषदः पितर ऊत्यर्वाग् इमा वो हव्या चकृमा जुषध्वं ।
त आगतावसा शंतमेनाथा नः शं योररपो दधातन ॥
उपहूताः पितरः सोम्यासो बर्हिष्येषु निधिषु प्रियेषु ।
त आगमन्तु त इह श्रुवन्त्वधिब्रुवन्तु तेऽवन्त्वस्मान् ॥
आहं पितॄन्त् सुविदत्रं अवित्सि नपातं च विक्रमणं च विष्णोः ।
बर्हिषदः स्वधया ये सुतस्य भजन्त पित्वस्त इहागमिष्ठाः ॥
इदं पितृभ्यो नमो अस्त्वद्य ये पूर्वासो य उपरास ईयुः ।
ये पार्थिवे रजस्या निषत्ता ये वा नूनं सुवृजनासु विक्षु ॥
उदीरताम् अवरा उत्परासा उन्मध्यमाः पितरः सोम्यासः ।
असुँ य ईयुरवृका ऋतज्ञास्ते नोऽवन्तु पितरो हवेषु ॥
अग्निष्वात्ता ऋतावृधः पितरो मृडता सु नः ।
दीर्घायुत्वाय जीवसे ॥
अग्निष्वात्तान् ऋतुमतो हवामहे नराशँसे सोमपीथं य आशुः ।
ते नो विप्रासः सुहवा मृडन्तु शं नो भवन्तु द्विपदे शं चतुष्पदे ॥
अग्निष्वात्ताः पितरा एह गच्छत सदः सदः सदत सुप्रणीतयः ।
अत्ता हवींषि प्रयतानि बर्हिष्यथा रयिँ सर्ववीरं दधातन ॥
स प्रत्नथा सहसा जायमानः सद्यः काव्यानि बडधत्त विश्वा ।
आपश्च मित्रं धिषणा च साधन् देवा अग्निं धारयन् द्रविणोदाम् ॥
स पूर्वया निविदा कव्यतायोरिमाः प्रजा अजनयन्मनूनां ।
विवस्वता चक्षसा द्यामपश्च देवा अग्निं धारयन् द्रविणोदाम् ॥
ये तातृषुर्देवत्रा जेहमाना होत्राविदः स्तोमतष्टासो अर्कैः ।
आग्ने याहि सुविदत्रेभिरर्वाक् सत्यैः कव्यैः पितृभिर् घर्मसद्भिः ॥
प्र वायुमछा बृहती मनीषा बृहद्रयिँ विश्ववारं रथप्राम् ।
द्युतद्यामा नियुतः पत्यमानः कविः कविमियक्षसि प्रयज्यो ॥
प्र याभिर् यासि दाश्वाँसमछा नियुद्भिर्वाय इष्टये दुरोणे ।
नि नो रयिँ सुभोजसं युवस्व नि वीरं गव्यमश्व्यं च राधः ॥
इन्द्रं वयं शुनासीरमस्मिन् यज्ञे हवामहे ।
स नः पर्षदति द्विषः ॥
सोऽहोरात्रैः सोऽर्धमासैः स मासैः स ऋतुभिः परि यज्ञं बभूव ।
संवत्सरस्य महिमानमेतं शुनासीरमिन्द्रमद्याहुवेम ॥
सप्त त्वा हरितो रथे वहन्ति देव सूर्य ।
शोचिःकेशं पुरुप्रिय ॥
तरणिर्विश्वदर्शतो ज्योतिष्कृदसि सूर्य ।
विश्वमाभासि रोचनं ॥
इति खिलकाण्डे दशमः प्रपाठकः

प्रपाठकः11  
4.11.1 अनुवाकः1  
इन्द्राग्नी रोचना दिवः, प्र चर्षणिभ्या , इन्द्राग्नी नवतिं पुरः, श्नथद् वृत्रम् ॥
जुष्टो दमूना अतिथिर्दुरोण इमं नो यज्ञं उपयाहि विद्वान् ।
विश्वा अग्ने अभियुजो विहत्या शत्रूयताम् आभरा भोजनानि ॥
अग्ने शर्ध महते सौभगाय तव द्युम्नानि उत्तमानि सन्तु ।
सं जास्पत्यं सुयममाकृणुष्व शत्रूयतामभितिष्ठा महाँसि ॥
प्र वामर्चन्त्य् उक्थिनो नीथाविदो जरितारः ।
इन्द्राग्नी इषा आवृणे ॥
उपो ह यद्विदथं वाजिनो गुर् धीभिर्विप्राः प्रमतिमिछमानाः ।
अर्वन्तो न काष्ठां नक्षमाणा इन्द्राग्नी जोहुवतो नरस्ते ॥
अग्निर्ददाति सत्पतिं सासाह यो युधा नृभिः ।
अग्निरत्यं रघुष्यदं जेतारं अपराजितं ॥
अग्निस्तुविश्रवस्तमं तुविब्रह्माणं उत्तमं ।
अतूर्तं श्रावयत्पतिं पुत्रं ददाति दाशुषे ॥
या वां सन्ति पुरुस्पृहो नियुतो दाशुषे नरा ।
इन्द्राग्नी ताभिरागतं ॥
शुचिं नु स्तोमं नवजातमद्येन्द्राग्नी वृत्रहणा जुषेथां ।
उभा हि वां सुहवा जोहवीमि ता वाजं सद्य उशते धेष्ठा ॥
पूषा गा अन्वेतु नः, शुक्रं ते अन्यत् ॥
क्षेत्रस्य पतिना वयं हितेनेव जयामसि ।
गामश्वं पोषयित्न्व् आ स नो मृडातीदृशे ॥
मधुमतीर् ओषधीर् द्यावा आपो मधुमन् नो भवत्व् अन्तरिक्षम् ।
क्षेत्रस्य पतिर्मधुमान् नो अस्त्वरिष्यन्तो अन्वेनं चरेम ॥
संसमित् ॥
सखायः सं वः सम्यञ्चमिषं स्तोमं चाग्नये ।
वर्षिष्ठाय क्षितीनां ऊर्जो नप्त्रे सहस्वते ॥
वैश्वानरो न ऊत्या, पृष्टो दिवि ॥
ऋतावानं वैश्वानरमृतस्य ज्योतिषस्पतिम् ।
अजस्रं घर्मम् ईमहे ॥
वैश्वानर तव धामानि आचके येभिः स्वर्विदभवो विचक्षण ।
जात आपृणो भुवनानि रोदसी अग्ने ता विश्वा परिभूरसि त्मना ॥
इडामग्ने ॥
त्वं नो अग्ने सनये धनानां यशसं कारुं कृणुहि स्तवानः ।
शकेम कर्मापसा नवेन देवैर् द्यावापृथिवी प्रावतं नः ॥
वैश्वानरस्य सुमतौ स्याम राजा हि कं भुवनानामभिश्रीः ।
इतो जातो विश्वमिदं विचष्टे वैश्वानरो यतते सूर्येण ॥
अस्माकमग्ने मघवत्सु धारयानामि क्षत्रमजरं सुवीरं ।
वयं जयेम शतिनं सहस्रिणं वैश्वानर वाजमग्ने तवोतिभिः ॥
विश्वं विव्याच पृथिवीव पुष्टमन्यमन्यत् प्रतिगृभ्णात्यायत् ।
वैश्वानरस्य महतो महिम्ना स्योनं अन्नं मधुमन्मे कृणोमि ॥
स जायमानः परमे व्योमनि व्रतानि अग्निर् व्रतपा अरक्षत ।
व्यन्तरिक्षममिमीत सुक्रतुर्वैश्वानरो महिना नाकमस्पृशत् ॥
यथा ह त्यत् ॥
त्रीण्यायूंषि तव जातवेदस्तिस्र आजानीरुषसस्ते अग्ने ।
ताभिर्देवानामवो यक्षि विद्वानथा भव यजमानाय शं योः ॥
नि अग्निं जातवेदसं होत्रवाहं यविष्ठ्यम् ।
दधाता देवं ऋत्विजं ॥
इडायास्त्वा पदे वयम् , दधिक्राव्णो अकारिषं ॥
दधिक्रावाणं बुबुधानो अग्निम् उप ब्रुव उषसं सूर्यं गां ।
ब्रध्नं मंश्चतोर्वरुणस्य बभ्रुं ते विश्वास्मद् दुरिता यावयन्तु ॥
अग्निर् होता न्यसीदद्यजीयानुपस्थे मातुः सुरभा उलोके ।
युवा कविः पुरुनिष्ठ ऋतावा धर्ता कृष्टीनां उत मध्य इद्धः ॥
साध्वीमकर्देववीतिं नो अद्य यज्ञस्य जिह्वामविदाम गुह्यम् ।
स आयुरागात् सुरभिर्वसानो भद्रामकर्देवहूतिं नो अद्य ॥
यच् चिद्धि ते ॥
महश्चिदग्ना एनसो अभीक ऊर्वाद्देवानां उत मर्त्यानां ।
मा ते सखायः सदमिद् रिषाम यछा तोकाय तनयाय शं योः ॥
मही द्यौः पृथिवी च नः ॥
घृतवती भुवनानामभिश्रियोर्वी पृथ्वी मधुदुघे सुपेशसा ।
द्यावापृथिवी वरुणस्य धर्मणा विष्कभिते अजरे भूरिरेतसा ॥

4.11.2 अनुवाकः2  
पृथुपाजा, स्तं सबाधः ॥
ईडे अग्निं विपश्चितं गिरा यज्ञस्य साधनं ।
श्रुष्टीवानं धितावानं ॥
अग्ने शकेम ते वयं यमं देवस्य वाजिनः ।
अति द्वेषांसि तरेम ॥
उप त्वा रण्वसंदृशं प्रयस्वन्तः सहस्कृत ।
अग्ने संसृज्महे गिरः ॥
उप छायामिव घृणेरगन्म शर्म ते वयम् ।
अग्ने हिरण्यसंदृशः ॥
अग्निर् वृत्राणि जङ्घनत् , त्वं सोमासि सत्पति , रग्नीषोमा युवमेतानि, श्रीणां उदारः ॥
सोमस्य मा तवसं वक्ष्यग्ने वह्निं चकर्थ विदथे यजध्यै ।
देवं अछा दीद्यद् युञ्जे अद्रिँ शमाये अग्ने तन्वं जुषस्व ॥
सोमापूषणा जनना रयीणां जनना दिवो जनना पृथिव्याः ।
जातौ विश्वस्य भुवनस्य गोपौ देवा अकृण्वन्नमृतस्य नाभिम् ॥
इमौ देवौ जायमानौ जुषन्तेमौ तमांसि गूहताम् अजुष्टा ।
आभ्यामिन्द्रः पक्वमामास्वन्तः सोमापूषभ्यां जनदुस्रियासु ॥
उत नो ब्रह्मन् हविष उक्थेषु देवहूतमः ।
शं नः शोचा मरुद्वृधोऽग्ने सहस्रसातमः ॥
नू नो रास्व सहस्रवत् तोकवत् पुष्टिमद्वसु ।
द्युमदग्ने सुवीर्यं वर्षिष्ठमनुपक्षितं ॥
त्वा युजा तव तत् सोम सख्य इन्द्रो अपो मनवे सस्रुतस्कः ।
अहन्नहिमरिणात्सप्त सिन्धूनपावृणोदपिहितेव खानि ॥
ऋदूदरेण सख्या सचेय यो मा न रिष्येद्धर्यश्व पीतः ।
अयं यः सोमो न्यधाय्यस्मे तस्मा इन्द्रं प्रतिरमेम्यायुः ॥
त्वं नो अग्ने, स त्वं नो अग्ने , अग्निं वः पूर्व्यं गिरा ॥
मक्षू देववतो रथः शूरो वा पृत्सु कासुचित् ।
देवानां य इन्मनो यजमाना इयक्षति  अभीदयज्वनो भुवत् ॥
नकिष्टं कर्मणा नशन् न प्रयोषन् न योषति ।
देवानां य इन्मनो यजमाना इयक्षति अभीदयज्वनो भुवत् ॥
असदत्र सुवीर्यमुत त्यदाश्वश्व्यम् ।
दे वानांय इन्मनो यजमाना इयक्षति अभीदयज्वनो भुवत् ॥
उपक्षरन्ति सिन्धवो मयोभुव ईजानं च यक्ष्यमाणं च धेनवः ।
पृणन्तं च पपुरिं च श्रवस्यवो घृतस्य धारा उपयन्ति विश्वतः ॥
सोमारुद्रा युवं एतानि अस्मे विश्वा तनूषु भेषजानि धत्तं ।
अवस्यतं मुञ्चतं यन् नो अस्ति तनूषु बद्धं कृतमेनो अस्मत् ॥
सोमारुद्रा धारयेथां असुर्यं प्र वां इष्टयोऽरमश्नुवन्तु ।
दमेदमे सप्त रत्ना दधाना शं नो भूतं द्विपदे शं चतुष्पदे ॥
सोमारुद्रा विवृहतं विषूचीममीवा या नो गयमाविवेश ।
आरे बाधेथां निर्ऋतिं पराचैरस्मे भद्रा सौश्रवसानि सन्तु ॥
तिग्मायुधौ तिग्महेती सुशेवौ सोमारुद्रा इह सु मृडतं नः ।
मुमुक्तमस्मान् ग्रसितानभीके प्रयच्छतं वृषणा शंतमानि ॥
अग्नाविष्णू सजोषसा , अग्नाविष्णू महि धाम प्रियं वां ॥
अग्नाविष्णू महि तद् वां महित्वं वीथो घृतस्य गुह्या जुषाणा ।
दमे दमे सुष्टुती वावृधाना नु वां जिह्वा घृतमाचरण्यत् ॥
पावका नः सरस्वती ॥
सरस्वत्यभि नो नेषि वस्यो मापस्फरीः पयसा मा ना आधक् ।
जुषस्व नः सख्या वेश्या च मा त्वत् क्षेत्राण्यरण्यानि गन्म ॥
आ नो दिवः ॥
बृहस्पते जुषस्व नो हव्यानि विश्वदेव्य ।
रास्व रत्नानि दाशुषे ॥
एवा पित्रे विश्वदेवाय वृष्णे यज्ञैर्विधेम नमसा हविर्भिः ।
बृहस्पते सुप्रजा वीरवन्तो वयं स्याम पतयो रयीणां ॥
आ नो मित्रावरुणा घृतैर्गव्यूतिमुक्षतं ।
मध्वा रजांसि सुक्रतू ॥
प्र बाहवा सिसृतं जीवसे ना आ नो गव्यूतिमुक्षतं घृतेन ।
आ नो जने श्रवयतं युवाना श्रुतं मे मित्रावरुणा हवेमा ॥
और्वभृगुवच् शुचिमप्नवानवदाहुवे ।
अग्निं समुद्रवाससं ॥
आ सवं सवितुर् यथा भगस्येव भुजिं हुवे ।
अग्निं समुद्रवाससं ॥
हुवे वातस्वनं कविं पर्जन्यक्रद्यं सहः ।
अग्निं समुद्रवाससं ॥
वृषा सोम द्युमं असि ॥
आ ये तन्वन्ति रश्मिभिस्तिरः समुद्रमर्णवं ।
मरुद्भिरग्ना आगहि ॥
आ वो यन्तूदवाहासो अद्य वृष्टिँ ये विश्वे मरुतो जुनन्ति ।
अयं यो अग्निर्मरुतः समिद्ध एतं जुषध्वं कवयो युवानः ॥
यं त्वा देवापिः शुशुचानो अग्न आर्ष्टिषेणो मनुष्यः समीधे ।
विश्वेभिर्देवैरनुमद्यमानः प्र पर्जन्यम् ईरया वृष्टिमन्तम् ॥
अग्ने बाधस्व वि मृधो वि दुर्गहापामीवां अप रक्षांसि सेध ।
अस्मात्समुद्राद् बृहतो दिवो नोऽपां भूमानं उप नः सृजेह ॥
प्रिया वो नाम हुवे तुराणामा यत् तृपन्मरुतो वावशानः ॥
श्रियसे कं भानुभिः संमिमिक्षिरे ते रश्मिभिस्त ऋक्वभिः सुखादयः ।
ते वाशीमन्त इष्मिणो अभीरवो विद्रे प्रियस्य मारुतस्य धाम्नः ॥
मरुतो यद्ध वो दिवः ॥
प्रैषामज्मेषु विथुरेव रेजते भूमिर् यामेषु यद्ध युञ्जते शुभे ।
ते क्रीडयो धुनयो भ्राजदृष्ट्यः स्वयं महित्वं पनयन्त धूतयः ॥

4.11.3 अनुवाकः3  
कया शुभा सवयसः सनीडाः समान्या मरुतः संमिमिक्षुः ।
कया मती कुता एतास एतेऽर्चन्ति शुष्मं वृषणो वसूया ॥
कस्य ब्रह्माणि जुजुषुर् युवानः को अध्वरे मरुता आववर्त ।
श्येनमिव ध्रजतो अन्तरिक्षे केन महा मनसा रीरमाम ॥
कुतस्त्वमिन्द्र माहिनः सन्नेको यासि सत्पते किं त इत्था ।
संपृच्छसे समराणः शुभानैर्वोचेस्तन्नो हरिवो यत्ते अस्मे ॥
ब्रह्माणि मे मतयः शं सुतासः शुष्म इयर्ति प्रभृतो मे अद्रिः ।
आशासते प्रतिहर्यन्त्य् उक्थेमा हरी वहतस्ता नो अच्छ ॥
अतो वयमन्तमेभिर् युजानाः स्वक्षत्रेभिस्तन्वः शुम्भमानाः ।
महोभिरेकमुपयुज्महे न्विन्द्रः स्वधामनु हि नो बभूथ ॥
क्व स्या वो मरुतः स्वधासीद्यन्मामेकं समधत्ताहिहत्ये ।
अहं ह्युग्रस्तविषस्तुविष्मान् विश्वस्य शत्रोरनमं वधस्नैः ॥
भूरि चकर्थ युज्येभिरस्मे समानेभिर् वृषभ पौँस्येभिः ।
भूरीणि हि कृणवामा शविष्ठेन्द्रः कृत्वा मरुतो यद्वशाम ॥
वधीँ वृत्रं मरुत इन्द्रियेण स्वेन भामेन तविषो बभूवान् ।
अहमेता मनवे विश्वश्चन्द्राः सुगा अपश्चकर वज्रबाहुः ॥
अनुत्तमा ते मघवन् नकिर्णु न त्वावं अस्ति देवता विदानः ।
न जायमानो नशते न जातो यानि करिष्या कृणुहि प्रवृद्ध ॥
एकस्य चिन् मे विभ्वस्त्व् ओजो या नु दधृष्वान् कृणवै मनीषा ॥
अहं ह्युग्रो मरुतो विदानो यानि च्यवमिन्द्रा इदीश एषाम् ॥
अमन्दन्मा मरुतः स्तोमो अत्र यन्मे नरः श्रुत्यं ब्रह्म चक्र ।
इन्द्राय वृष्णे सुमखाय मह्यं सख्ये सखायस्तन्वे तनूभिः ॥
एवेदेते प्रति मा रोचमाना अनेद्यः श्रवा एषो दधानाः ।
संचक्ष्या मरुतश्चन्द्रवर्णा अछान्त मे छदयाथा च नूनं ॥
को न्व् अत्र मरुतो मामहे वः प्रयातन सखीँरछा सखायः ।
मन्मानि चित्रा अपिवातयन्त एषां भूत नवेदा म ऋतानां ॥
आ यद् दुवस्याद् दुवसे न कारुरस्माँश्चक्रे मान्यस्य मेधा ।
ओ षू वर्त मरुतो विप्रमछेमा ब्रह्माणि जरिता वो अर्चत् ॥
एष वः स्तोमो मरुत इयं गीर्मान्दार्यस्य मान्यस्य कारोः ।
एषा यासीष्ट तन्वे वयां विद्यामेषं वृजनं जीरदानुम् ॥

4.11.4 अनुवाकः4  
इन्द्रं वो विश्वतस्परि हवामहे जनेभ्यः ।
अस्माकमस्तु केवलः ॥
आ ते शुष्मो वृषभ एतु पश्चादोत्तरादधरादा पुरस्तात् ।
आ विश्वतो अभि समेत्वर्वाङ् इन्द्र द्युम्नं स्वर्वद् धेह्यस्मे ॥
मरुतो यद्ध वो दिवो , या वः शर्म ॥
आ तू न इन्द्र वृत्रहन्नस्माकमर्धमागहि ।
महान्महीभिरूतिभिः ॥
त्वं महं इन्द्र तुभ्यँ ह क्षा अनु क्षत्रं मंहना मन्यत द्यौः ।
त्वं वृत्रं शवसा जघन्वान्त्सृजः सिन्धूँरहिना जग्रसानान् ॥
मरुतो यद्ध वो बलं जनं अचुच्यवीतन ।
गिरींरचुच्यवीतन ॥
ऋष्टयो वो मरुतो अंसयोरधि सहा ओजो बाह्वोर्वो बलं हितं ।
नृम्णा शीर्षस्वायुधा रथेषु नो विश्वा वः श्रीरधि तनूषु पिपिशे ॥
पुरुत्रा हि सदृङ्ङ् असि विशो विश्वा अनु प्रभुः ।
समत्सु त्वा हवामहे ॥
समत्स्व् अग्निमवसे वाजयन्तो हवामहे ।
वाजेषु चित्रराधसं ॥
अग्ने नया , आ देवानां , त्वमग्ने व्रतपा असि, यद्वो वयम् ॥
त्वमग्ने व्रतभृच् शुचिरग्ने देवं इहावह ।
उप यज्ञं हविश्च नः ॥
व्रता नु बिभ्रद् व्रतपा अदब्धो यजानो देवो अजरः सुवीरः ।
दधद्रत्नानि सुमृडीको अग्ने गोपाय नो जीवसे जातवेदः ॥
श्रेष्ठँ यविष्ठ भारताग्ने द्युमन्तमाभर ।
वसो पुरुस्पृहं रयिम् ॥
तुभ्यं भरन्ति क्षितयो यविष्ठ बलिमग्ने अन्तिता ओत दूरात् ।
आ भन्दिष्ठस्य सुमतिं चिकिद्धि महत्ते अग्ने महि शर्म भद्रम् ॥
त्वामग्ने वाजसातमं विप्रा वर्धन्ति सुष्टुतं ।
स नो रास्व सुवीर्यम् ॥
अयं नो अग्नि , रनीकैर् द्वेषो अर्दय, सैनानीकेन , इदं विष्णुः, प्र तद्विष्णुः ॥
आ वो राजानं अध्वरस्य रुद्रं होतारं सत्ययजं रोदस्योः ।
अग्निं पुरा तनयित्नोरचित्ताद्धिरण्यरूपमवसे कृणुध्वं ॥
कद्धिष्ण्यासु वृधसानो अग्ने कद्वाताय प्रतवसे शुभँये ।
परिज्मने नासत्याय क्षे ब्रवः कदग्ने रुद्राय नृघ्ने ॥
उक्षान्नाय वशान्नाय ॥
वातोपधूत इषितो वशं अनु त्रिषु यदन्ना वेविषद्वितिष्ठसे ।
आ ते यतन्ते रथ्यो यथा पृथक् शर्धाँस्यग्ने अजराणि धक्षतः ॥

4.11.5 अनुवाकः5  
कृणुष्व पाजा इति पञ्च ॥
स ते जानाति सुमतिं यविष्ठ य ईवते ब्रह्मणे गातुमैरत् ।
विश्वानि अस्मै सुदिनानि रायो द्युम्नानि अर्यो वि दुरो अभिद्यौत् ॥
सेदग्ने अस्तु सुभगः सुदानुर्यस्त्वा नित्येन हविषा य उक्थैः ।
पिप्रीषति स्व आयुषि दुरोणे विश्वेदस्मै सुदिना सासदिष्टिः ॥
अर्चामि ते सुमतिं घोष्यर्वाक् सं ते वावाता जरतामियं गीः ।
स्वश्वास्त्वा सुरथा मर्जयेमास्मे क्षत्राणि धारयेरनु द्यून् ॥
इह त्वा भूर्याचरेदुप त्मन् दोषावस्तर् दीदिवांसं अनु द्यून् ।
क्रीडन्तस्त्वा सुमनसः सपेमाभि द्युम्ना तोथिवांसो जनानां ॥
यस्त्वा स्वश्वः सुहिरण्यो अग्न उपयाति वसुमता रथेन ।
तस्य त्राता भवसि तस्य सखा यस्त आतिथ्यमानुषग् जुजोषत् ॥
महो रुजामि बन्धुता वचोभिस्तन्मा पितुर् गोतमादन्वियाय ।
त्वं नो अस्य वचसश्चिकिद्धि होतर्यविष्ठ सुक्रतो दमूनाः ॥
अस्वप्नजस्तरणयः सुशेवा अतन्द्रासोऽवृका अश्रमिष्ठाः ।
ते पायवः सध्र्यञ्चो निषद्याग्ने तव नः पान्त्वमूर ॥
ये पायवो मामतेयं ते अग्ने पश्यन्तो अन्धं दुरितादरक्षन् ।
ररक्ष तान्त्सुकृतो विश्ववेदा दिप्सन्ता इद् रिपवो नाह देभुः ॥
त्वया वयं सधन्यस्त्वोतास्तव प्रणीत्यश्याम वाजान् ।
उभा शंसा सूदय सत्यतातेऽनुष्ठुया कृणुह्यह्रयाण ॥
अया ते अग्ने समिधा विधेम प्रति स्तोमं शस्यमानं गृभाय ।
दहाशसो रक्षसः पाह्यस्मान् द्रुहो निदो मित्रमहो अवद्यात् ॥
अग्नी रक्षांसि सेधति शुक्रशोचिरमर्त्यः ।
शुचिः पावक ईड्यः ॥
त्वं नः सोम विश्वतः ॥

4.11.6 अनुवाकः6  
युक्ष्वा हि देवहूतमान् ॥
उत नो देव देवं अछा वोचो विदुष्टरः ।
श्रद्विश्वा वार्या कृधि ॥
त्वं ह यद्यविष्ठ्य सहसः सून आहुत ।
ऋतावा यज्ञियो भुवः ॥
अयमग्निः सहस्रिणः ॥
तं नेमिम् ऋभवो यथा नमस्व सहूतिभिः ।
नेदीयो यज्ञमङ्गिरः ॥
तस्मै नूनं अभिद्यवे वाचा विरूप नित्यया ।
वृष्णे चोदस्व सुष्टुतिम् ॥
कमु ष्विदस्य सेनयाग्नेरपाकचक्षसः ।
पणिं गोषु स्तरामहे ॥
मा नो देवानां विशः प्रस्नातीरिवोस्राः ।
कृशं न हासुरघ्न्याः ॥
मा नः समस्य दूढ्यः परिद्वेषसो अंहतिः ।
ऊर्मिर्न नावमावधीत् ॥
नमस्ते अग्ना ओजसे गृणन्ति देव कृष्टयः ।
अमैरमित्रमर्दय ॥
इमं यज्ञं इदं वचो जुजुषाण उपागहि ।
सोम त्वं नो वृधे भव ॥
कुवित् सु नो गइष्टयेऽग्ने संवेषिषो रयिम् ।
उरुकृदुरु णस्कृधि ॥
मा नो अस्मिन्महाधने परा वर्ग्भारभृद्यथा ।
संवर्गँ सं रयिं जय ॥
यस्याजुषन् नमस्विनः शमीमदुर्मखस्य वा ।
तं हेदग्निर्विधावति ॥
अन्यमस्मद् भिया इयम् अग्ने सिषक्तु दुच्छुना ।
वर्धा नो अमवच् शवः ॥
इति खिलकाण्डे एकादशः प्रपाठकः॥
4.12
प्रपाठकः12  
4.12.1 अनुवाकः1  
इदं वां आस्ये हविः प्रियमिन्द्राबृहस्पती ।
उक्थं मदश्च शस्यते ॥
अस्मे इन्द्राबृहस्पती रयिं धत्तं शतग्विनं ।
अश्वावन्तं सहस्रिणं ॥
एह्य् उ षु ब्रवाणि तेऽग्ने इत्थेतरा गिरः ।
एभिर्वर्धासा इन्दुभिः ॥
इमं यज्ञं इदं वचः ॥
त्यान्नु क्षत्रियं अव आदित्यान् याचिषामहे ।
सुमृडीकं अभिष्टये ॥
येभ्यो माता मधुमत् पिन्वते पयः पीयूषं द्यौर् अदितिरद्रिबर्हाः ।
उक्थशुष्मान् वृषभरान्त्स्वप्नसस्तमादित्यं अनुमदात् स्वस्तये ॥
धारयन्त आदित्यासो जगत् स्था देवा विश्वस्य भुवनस्य गोपाः ।
दीर्घाधियो रक्षमाणा असुर्यम् ऋतावानश्चयमाना ऋणानि ॥
त्री रोचना दिव्या धारयन्त हिरण्यया शुचयो धारपूताः ।
अवृजिना अनवद्या अदब्धा उरुशंसा ऋजवे मर्त्याय ॥
तत् सूर्यस्य, भद्रा अश्वा , हिरण्यगर्भो , यः प्राणतः ॥
बृहस्पतिः प्रथमं जायमानो महो ज्योतिक्षः परमे व्योमन् ।
सप्तास्यस्तुविजातो रवेण वि सप्तरश्मिरधमत्तमांसि ॥
यदा वाजमसनद्विश्वरूपमा द्यामरुक्षदुत्तराणि सद्म ।
बृहस्पतिं वृषणं वर्धयन्तो नाना सन्तो बिभ्रतो ज्योतिरासां ॥
बृहस्पतिं हवामहे विश्वतः सगणं वयम् ।
उप नो यज्ञमागमत् ॥
स सुष्टुभा स ऋक्वता गणेन वलं रुरोज फलिगं रवेण ।
बृहस्पतिरुस्रिया हव्यसूदः कनिक्रदद्वावशतीरुदाजत् ॥
ब्रह्मणस्पते त्वमस्य यन्ता सूक्तस्य बोधि तनयं च जिन्व ।
विश्वं तद् भद्रं यदवन्ति देवा बृहद्वदेम विदथे सुवीराः ॥
ब्रह्मणस्पते सूयमस्य विश्वहा रायः स्याम रथ्यो वयस्वतः ।
वीरेषु वीरं उपपृङ्धि नस्त्वं यदीशानो ब्रह्मणा वेषि मे हवं ॥
उत्तिष्ठ ब्रह्मणस्पते देवयन्तस्त्वेमहे ।
उप प्रयन्तु मरुतः सुदानवा इन्द्र प्राशूर्भवा सचा ॥
अग्निरुक्थे पुरोहितो ग्रावाणो बर्हिरध्वरे ।
ऋचा यामि मरुतो ब्रह्मणस्पतिं देवं अवो वरेण्यम् ॥
नमस्ते रुद्र मन्यवे , इमा रुद्राय ॥
को अद्धा वेद क इह प्रवोचत् कुता आजाता कुत इयं विसृष्टिः ।
अर्वाग् देवा अस्य विसर्जनेनाथा को वेद यत आबभूव ॥
इयं विसृष्टिर्यत आबभूव यदि वा दधे यदि वा न ।
यो अस्याध्यक्षः परमे व्योमन्त्सो अङ्ग वेद यदि वा न वेद ॥
इदं विष्णुर्विचक्रमे ॥
तदस्य प्रियमभि पाथो अश्यां नरो यत्र देवयवो मदन्ति ।
उरुक्रमस्य स हि बन्धुरित्था विष्णोः पदे परमे मध्वा उत्सः ॥
विश्वे देवा ऋतावृधः ॥
विश्वे देवाः शृणुतेमं हवं मे ये अन्तरिक्षे य उप द्यवि ष्ठ ।
ये अग्निजिह्वा उत वा यजत्रा आसद्यास्मिन् बर्हिषि मादयध्वं ॥
इन्द्राणी पत्या सुजितं जिगाय सेना ह नाम पृथिवी धनंजया विश्वव्यचा अदितिः सूर्यत्वक् ।
इन्द्राणी प्रासहा संजयन्ती तस्यै त एना हविषा विधेम ॥
उपप्रेहि वाचस्पते देवेन मनसा सह ।
वसुपते विरमय मय्येव तन्वं मम ॥
ये त्रिसप्ताः परियन्ति विश्वा रूपाणि बिभ्रतः ।
वाचस्पतिर् बला तेषां तन्वोऽद्य दधातु मे ॥

4.12.2 अनुवाकः2  
अग्निः प्रथमो वसुभिर्नो अव्यात् सोमो रुद्रैरभिरक्षतु त्मना ।
इन्द्रो मरुद्भिर् ऋतुथा कृणोत्व् आदित्यैर् नो वरुणः शर्म यंसत् ॥
समग्निर्वसुभिर् नो अव्यात् सं सोमो रुद्रियाभिस्तनूभिः ।
समिन्द्रो रातहव्यो मरुद्भिः समादित्यैर्वरुणो विश्ववेदाः ॥
अग्ने दा दाशुषे रयिँ वीरवन्तं परीणसं ।
शिशीहि नः सूनुमतः ॥
दा नो अग्ने शतिनो दाः सहस्रिणो दुरो न वाजं श्रुत्या अपावृधि ।
प्राची द्यावापृथिवी ब्रह्मणा कृधि स्वर्ण शुक्रमुषसो विदिद्युतुः ॥
हिरण्यपाणिमूतये सवितारं उपह्वये ।
स चेत्ता देवता पदं ॥
वामं अद्य सवितर्वामं उ श्वो दिवेदिवे वाममस्मभ्यँ सावीः ॥
वामस्य हि क्षयस्य देव भूरेरया धिया वामभाजः स्याम ॥
प्र वायुम् , प्र याभिः ॥
स्योना पृथिवि भवानृक्षरा निवेशनी ।
यछा नः शर्म सप्रथः ॥
बडित्था पर्वतानां खिद्रं बिभर्षि पृथिवि ।
प्र या भूमिं प्रवत्वति मह्ना हिनोषि महिनि ॥
पूर्वापरं चरतो माययैतौ शिशू क्रीडन्तौ परियातो अध्वरम् ।
विश्वानि अन्यो भुवना विचष्ट ऋतूँरन्यो विदधज्जायते पुनः ॥
नवो नवो भवति जायमानोऽह्नां केतुरुषसां एत्यग्रम् ।
भागं देवेभ्यो विदधात्यायन् प्र चन्द्रमास्तिरते दीर्घम् आयुः ॥
यथादित्या अंशुमाप्याययन्ति यथाक्षितिम् अक्षितयः पिबन्ति ।
एवास्मान् इन्द्रो वरुणो बृहस्पतिर् आप्याययन्तु भुवनस्य गोपाः ॥
प्राच्यां दिशि त्वमिन्द्रासि राजोतोदीच्यां वृत्रहन् वृत्रहासि ।
यत्र यन्ति स्रोत्यास्तज्जितं ते दक्षिणतो वृषभो हव्य एधि ॥
अस्येदेव प्ररिरिचे महित्वं दिवो पृथिव्याः पर्यन्तरिक्षात् ।
स्वराड् इन्द्रो दमा आ विश्वगूर्तः स्वरिरमत्रो ववक्षे रणाय ॥
त्वमिन्द्रास्यधिराजस्त्वं भवाधिपतिर्जनानां ।
दैवीर्विशस्त्वमुता विराजौजस्वत् क्षत्रमजरं ते अस्तु ॥
आ यस्मिन्त्सप्त वासवा रोहन्ति पूर्व्या रुहः ।
ऋषिर्ह दीर्घश्रुत्तमा इन्द्रस्य घर्मो अतिथिः ॥
मदो न यः सोम्यो बोधिचक्षा वातश्च नु च्यवन इन्दुविक्षाः ।
स तप्नुः शुचसे न सूरः स स्वेदयुः शुशुचानो न घर्मः ॥
इन्द्रियाणि शतक्रतो या ते जनेषु पञ्चसु ।
इन्द्र तानि ता आवृणे ॥
अनु ते दायि मह इन्द्रियाय सत्रा ते विश्वमनु वृत्रहत्ये ।
अनु क्षत्रमनु सहो यजत्रेन्द्र देवेभिरनु ते नृषह्ये ॥
अनवस्ते रथमश्वाय तक्षन् त्वष्टा वज्रं पुरुहूत द्युमन्तम् ।
ब्रह्माणा इन्द्रं महयन्तो अर्कैरवर्धयन्नहये हन्तवा उ ॥
वृष्णे यत्ते वृषणो अर्कमर्चानिन्द्र ग्रावाणो अदितिः सजोषाः ।
अनश्वासो ये पवयोऽरथा इन्द्रेषिता अभ्यवर्तन्त दस्यून् ॥

4.12.3 अनुवाकः3  
विवेष यन्मा धिषणा जजान स्तवै पुरा पार्यादिन्द्रमह्नः ।
अंहसो यत्र पीपरद्यथा नो नावेव यान्तम् उभये हवन्ते ॥
अंहोमुचे प्रभरेमा मनीषां भूयिष्ठदाव्ने सुमतिमावृणानः ।
इदमिन्द्र प्रति हव्यं जुषस्व सत्याः सन्तु यजमानस्य कामाः ॥
त्रातारं इन्द्रमवितारं इन्द्रं हवेहवे सुहवं शूरमिन्द्रम् ।
हुवे नु शक्रं पुरुहूतमिन्द्रं स्वस्ति नो मघवा धात्विन्द्रः ॥
मा ते अस्यां सहसावन् परिष्टा अघाय भूम हरिवः परादैः ।
त्रायस्व नोऽवृकेभिर्वरूथैस्तव प्रियासः सूरिषु स्याम ॥
अनु त्वाहिघ्ने अध देव देवा मदन् विश्वे कवितमं कवीनां ।
करो यत्र वरिवो बाधिताय दिवे जनाय तन्वे गृणानः ॥
अनु द्यावापृथिवी तत्ता ओजोऽमर्त्या जिहत इन्द्र देवाः ।
कृष्वा कृत्नो अकृतं यत्ते अस्त्य् उक्थं नवीयो जनयस्व यज्ञैः ॥
अभि प्रभर धृषता धृषन्मनः श्रवश्चित्ते असद् बृहत् ।
अर्षन्त्व् आपो जवसा वि मातरो हनो वृत्रं जया स्वः ॥
अस्मा इदु प्रभरा तूतुजानो वृत्राय वज्रं ईशानः कियेधाः ।
गोर्न पर्व विरदा तिरश्चेष्यन्नर्णांस्यपां चरध्यै ॥
वि न इन्द्र मृधो जहि नीचा यच्छ पृतन्यतः ।
अधस्पदं तमीं कृधि यो अस्मं अभिदासति ॥
मृगो न भीमः कुचरो गिरिष्ठाः परावता आजगन्था परस्याः ।
सृकं संशाय पविमिन्द्र तिग्मं वि शत्रून् ताढि वि मृधो नुदस्व ॥
आकरे वसोर्जरिता पनस्यतेऽनेहसः स्तुभा इन्द्रो दुवस्यति ।
विवस्वतः सदना आ हि पिप्रिये सत्रासाहमभिमातिहनं स्तुहि ॥
त्वं सपत्नान् पृतनासु जिष्णुरिन्द्राभिषाडभिमातीरपघ्नन् ।
पिबा सोमं वज्रबाहो विषह्यास्मभ्यं पणीँरर्वस्वामुखाय ॥
पुरुष्टुतस्य  नामभिः शतेन महयामसि ।
इन्द्रस्य चर्षणीसहः ॥
नामानि ते शतक्रतो विश्वाभिर् गीर्भिरीमहे ।
इन्द्राभिमातिषाह्ये ॥
अर्वावतो ना आगहि परावतश्च वृत्रहन् ।
इमा जुषस्व नो गिरः ॥
यदन्तरा परावतमर्वावतं च हूयसे ।
इन्द्रेह तता आगहि ॥
एन्द्र सानसिँ रयिँ सजित्वानं सदासहं ।
वर्षिष्ठम् ऊतये भर ॥
प्रससाहिषे पुरुहूत शत्रून् ज्येष्ठस्ते शुष्म इह रातिरस्तु ।
इन्द्राभर दक्षिणेना वसूनि पतिः सिन्धूनामसि रेवतीनां ॥
इन्द्रं नरो नेमधिता हवन्ते यत्पार्या युनजते धियस्ताः ।
शूरो नृषाता श्रवसश्चकान आ गोमति व्रजे भजा त्वं नः ॥
हृदं न हि त्वा नयृषन्त्य् ऊर्मयो ब्रह्माणीन्द्र तव यानि वर्धना ।
त्वष्टा चित्ते युज्यं वावृधे शवस्ततक्ष वज्रं अभिभूत्योजसं ॥
अभि स्ववृष्टिं मदे अस्य युध्यतो रघ्वीरिव प्रवणे सस्रुरूतयः ।
इन्द्रो यद्वज्री धृषमाणो अन्धसा भिनद्वलस्य परिधीँरिव त्रितः ॥
तमिन्द्रं वाजयामसि, युजे रथं ॥
वृत्रतुरं  मघवानं शचीपतिम् इन्द्रं गिरो बृहतीरभ्यनूषत ।
वावृधानं पुरुहूतं सुवृक्तिभिरमर्त्यं जरमाणं दिवेदिवे ॥
अहन् वृत्रं वृत्रतरं व्यंसमिन्द्रो वज्रेण महता वधेन ।
स्कन्धांसीव कुलिशेना विवृक्णाहिः शयत उपपृक् पृथिव्याः ॥
अभितिष्ठ पृतन्यतोऽधरे सन्तु शत्रवः ।
इन्द्र इव दस्युहा भवापः क्षेत्राणि संजय ॥
आशीर्ना ऊर्जमुत सुप्रजास्त्वमिषं दधातु द्रविणं सवर्चसं ।
संजयन् क्षेत्राणि सहसाहमिन्द्र कृण्वानो अन्यं अधरान्त्सपत्नान् ॥
त्वमिन्द्रास्यधिराजः ॥
इन्द्रो जयति न पराजयते अधिराजो राजसु राजयते ।
विश्वा अभिष्टिः पृतना जयत्य् उपसद्यो नमsयो यथासत् ॥
आ ते मह इन्द्रोत्युग्र समन्यवो यत्समरन्त सेनाः ।
पताति दिद्युन् नर्यस्य बाह्वोर्मा ते मनो विष्वद्र्यग् विचारीत् ॥
यो जात एव प्रथमो मनस्वान् देवो देवान् क्रतुना पर्यभूषत् ।
यस्य शुष्माद् रोदसी अभ्यसेतां नृम्णस्य मह्ना स जनासा इन्द्रः ॥
मन्युरिन्द्रो मन्युरेवास देवो मन्युर्होता वरुणो विश्ववेदाः ।
मन्युँ विश ईडते मानुषीर्या अवा नो मन्यो तपसा सजोषाः ॥
त्वं हि मन्यो अभिभूत्योजाः स्वयंजो भामो अभिमातिषाहः ।
विश्वचर्षणिः सहुरिः सहावान्त्स हूयमानो अमृताय गच्छत् ॥
इडामग्ने, त्वं नो अग्ने, किमित्ते विष्णो, प्र तत्ते अद्य ॥
दीर्घस्ते अsत्वङ्कुशो येना वसु प्रयच्छसि ।
यजमानाय सुन्वते ॥
भद्रा ते हस्ता सुकृतोत पाणी प्रयन्तारा स्तुवते राध इन्द्र ।
का ते निषत्तिः (निशत्रिः) किमु नो ममत्सि किं नोदुदु हर्षसे दातवा उ ॥

4.12.4 अनुवाकः4  
इन्द्रावरुणा युवमध्वराय नो विशे जनाय महि शर्म यच्छतं ।
दीर्घप्रयज्युमति यो वनुष्यति वयं जयेम पृतनासु दूढ्यः ॥
सम्राड् अन्यः स्वराडन्य उच्यते वां महान्ता इन्द्रावरुणा महावसू ।
विश्वे देवासः परमे व्योमनि सं वामोजो वृषणा सं बलं दधुः ॥
विश्वाहेन्द्रो अधिवक्ता नो अस्त्वपरिहृताः सनुयाम वाजं ।
तन् नो मित्रो वरुणो मामहन्ताम् अदितिः सिन्धुः पृथिवी उत द्यौः ॥
एनां मुखेन वायुमिन्द्रवन्तोऽचिष्याम वृजने विश्व ऊती ।
तन् नो मित्रो वरुणो मामहन्ताम् अदितिः सिन्धुः पृथिवी उत द्यौः ॥
कुत्रा चिद्यस्य समृतौ रण्वा नरो नृषदने ।
अर्हन्तश्चिद्यमिन्धते संजनयन्ति जन्तवः ॥
सं यदिषो वनामहे सं हव्या मानुषाणां ।
उत द्युम्नस्य शवस ऋतस्य रश्मिम् आददे ॥
यदद्य सूर्य ब्रवोऽनागा उद्यन् मित्राय वरुणाय सत्यं ।
वयं देवत्रादिते स्याम तव प्रियासो अर्यमन् गृणन्तः ॥
उद् वां पृक्षासो मधुमन्तो अस्थुरा सूर्यो अरुहच् शुक्रमर्णः ।
यस्मा आदित्या अध्वनो रदन्ति मित्रो अर्यमा वरुणः सजोषाः ॥
उपेमसृक्षि वाजयुर्वचस्यां चनो दधीत नाद्यो गिरो मे ।
अपां नपादाशुहेमा कुवित्स सुपेशसस्करति जोषिषद्धि ॥
समन्या यन्ति ॥
अपां नपादा ह्यस्थादुपस्थं जिह्मानां ऊर्ध्वो विद्युतं वसानः ।
तस्य ज्येष्ठं महिमानं वहन्तीर् हिरण्यवर्णाः परियन्ति यह्वीः ॥
तमस्मेरा युवतयो युवानं मर्मृज्यमानाः परियन्त्यापः ।
स शुक्रेभिः शिक्वभी रेवदग्निर् दीदायानिध्मां घृतनिर्णिगप्सु ॥
अग्ना आयूंषि पवसे ॥
आयुर्दा देव जरसं वृणानो घृतप्रतीको घृतपृष्ठो अग्ने ।
घृतं पिबन्नमृतं चारु गव्यं पितेव पुत्रं जरसे म एमम् ॥
गयस्फानो अमीवहा ॥
या ते धामानि हविषा यजन्ति ता ते विश्वा परिभूरस्तु यज्ञं ।
गयस्फानः प्रतरणः सुवीरोऽवीरहा प्रचरा सोम दुर्यान् ॥
सुत्रामाणं, महीम् ऊ षु , इमं मे वरुण, तत् त्वा यामि, वैश्वानरो न ऊत्या, पृष्टो दिवि , अभि त्वा शूर नोनुम, स्त्वामिद्धि हवामहे ॥
आपप्राथ महिना वृष्ण्या वृषन् विश्वा शविष्ठ शवसा ।
अस्मँ अव मघवन् गोमति व्रजे वज्रिञ् चित्राभिरूतिभिः ॥
बोधा सु मे मघवन् वाचं एमां यां ते वसिष्ठो अर्चति प्रशस्तिम् ।
इमा ब्रह्म सधमादे जुषस्व ॥
रेवतीर् नः सधमादा इन्द्रे सन्तु तुविवाजाः ।
क्षुमन्तो याभिर्मदेम ॥
प्रो ष्व् अस्मै पुरोरथमिन्द्राय शूषमर्चत ।
अभीके चिदु लोककृत्सङ्गे समत्सु वृत्रहा ।
अस्माकं बोधि चोदिता नभन्तामन्यकेषाम् ज्याका अधि धन्वसु ॥
आ नो अग्ने सुचेतुना ॥
आ नो अग्ने रयिं भर सत्रासाहं वरेण्यम् ।
विश्वासु पृत्सु दुष्टरं ॥
इन्द्रो मदाय वावृधे शवसे वृत्रहा नृभिः ।
तं इन्महत्स्व् आजिषूतेमर्भे हवामहे स वाजेषु प्र नोऽविषत् ॥
मदे मदे हि नो ददिर् यूथा गवां ऋजुक्रतुः ।
संगृभाय पुरू शतोभयाहस्त्या वसु शिशीहि राय आभर ॥
ता अस्य नमसा सहः सपर्यन्ति प्रचेतसः ।
व्रतानि अस्य सश्चिरे पुरूणि पूर्वचित्तये वस्वीरनु स्वराज्यं ॥
ता अस्य पृशनायुवः सोमं श्रीणन्ति पृश्नयः ।
प्रिया इन्द्रस्य धेनवो वज्रं हिन्वन्ति सायकं वस्वीरनु स्वराज्यं ॥
घृतं न पूतं तनूररेपाः शुचि हिरण्यम् ।
तत्ते रुक्मो न रोचत स्वधावः ॥
ओभे सुश्चन्द्र विश्पते ॥
आर्यमा याति वृषभस्तुराषाड् दाता वसूनि विदधे तनूपाः ।
सहस्राक्षो गोत्रभिद्वज्रबाहुरस्मासु देवो द्रविणं दधातु ॥
ये तेऽर्यमन् बहवो देवयानाः पन्थानो राजन् दिव आचरन्ति ।
तेभिर् नो देव महि शर्म यच्छ शं नो भव द्विपदे शं चतुष्पदे ॥
उदग्ने शुचयस्तव , अयमग्निर् वीरतम, स्तत् सूर्यस्य, भद्रा अश्वाः, सप्त त्वा हरितो रथे, तरणिर्विश्वदर्शतः ॥
चक्षुर् नो धेहि चक्षुषे चक्षुर्विख्यै तनूभ्यः ।
सं चेदं वि च पश्येम ॥
सुसंदृशं त्वा वयं प्रति पश्येम सूर्य ।
वि पश्येम नृचक्षसः ॥

4.12.5 अनुवाकः5  
युवं सुरामं अश्विना ॥
होता यक्षदश्विनौ सरस्वतीमिन्द्रं सुराम्णां सोमानां पिबतु मदन्तां व्यन्तु
होतर्यज ।
पुत्रमिव पितरौ ॥
इन्द्रः सुत्रामा स्ववं अवोभिः सुमृडीको भवतु विश्ववेदाः ।
बाधतां द्वेषो अभयं कृणोतु सुवीर्यस्य पतयः स्याम ॥
तस्य वयं सुमतौ यज्ञियस्यापि भद्रे सौमनसे स्याम ।
स सुत्रामा स्ववं इन्द्रो अस्मदाराच्चिद् द्वेषः  सनुतर् युयोतु ॥
अग्ने वाजस्य गोमतः ॥
भद्रो नो अग्निराहुतो भद्रा रातिः सुभग भद्रो अध्वरः ।
भद्रा उत प्रशस्तयः ॥
सं समित् , एना वो अग्निम् , आ ते अग्ना इधीमहि , अग्ने त्री ते वाजिना त्री षधस्था ॥
त्रिरग्निर् बलभिद् बलं भित्त्वा सहस्रमैरयत् ।
शूरो जेतापराजितः ॥
त्रिरह्नः पवते वृषा सोमः शुक्राभिर् ऊतिभिः ।
वाजी सहस्रसातमः ॥
सं वां कर्मणा समिषा हिनोमीन्द्राविष्णू अपसस्पारे अस्य ।
जुषेथां यज्ञं द्रविणं च धत्तमरिष्टैर् नः पथिभिः पारयन्ता ॥
उभा जिग्यथुः ॥
इन्द्राविष्णू दृंहिताः शम्बरस्य नव पुरो नवतिं च श्नथिष्टं ।
शतं वर्चिनः सहस्रं च साकं हथो अप्रत्यसुरस्य वीरान् ॥
उत माता महिषमन्ववेनदमी त्वा जहति पुत्र देवाः ।
अथाब्रवीद् वृत्रमिन्द्रो हनिष्यन्त्सखे विष्णो वितरं विक्रमस्व ॥
त्रीण्यायूंषि तव जातवेदः ॥
अग्निरस्मि जन्मना जातवेदा घृतं मे चक्षुरमृतं म आसन् ।
अर्कस्त्रिधातू रजसो विमानोऽजस्रो घर्मो हविरस्मि नाम ॥
विद्मा ते अग्ने त्रेधा त्रयाणि ॥
वृषणं त्वा त्रिककुभं त्रिमूर्धानं त्रिसंदृशम् ।
वर्ष्मन् पृथिव्या ईमहे अग्ने हव्याय वोढवे ॥
अतिविद्धा , अस्येदेवा  ॥
पर्जन्याय प्रगायत दिवस्पुत्राय मीढुषे ।
स नो यवसमिच्छतु ॥
प्र वाता वान्ति पतयन्ति विद्युता उदोषधीर् जिहते पिन्वते स्वः ।
इरा विश्वस्मै भुवनाय जायते यत् पर्जन्यः पृथिवीं रेतसावति ॥
यस्तस्तम्भ सहसा वि ज्मो अन्तान् बृहस्पतिस्त्रिषधस्थो रवेण ।
तं प्रत्नासा ऋषयो दीध्यानाः पुरो विप्रा दधिरे मन्द्रजिह्वम् ॥
विभिद्या पुरं शयथेमपाचीं निः त्रीणि साकमुदधेरकृन्तत् ।
बृहस्पतिरुषसं सूर्यं गामर्कं विवेद स्तनयन्निव द्यौः ॥
कृष्णँ नियानं हरयः सुपर्णा अपो वसाना दिवमुत्पतन्ति ।
त आववृत्रन्त्सदनाद् ऋतस्यादिद् घृतेन पृथिवी व्युद्यते ॥
आ ते सुपर्णा अमिनन्त एवैः कृष्णो नोनाव वृषभो यदीदं ।
शिवाभिर्न स्मयमानाभिर् आगात् पतन्ति मिहः स्तनयन्त्यभ्राम् ॥
वाश्रेव विद्युन् मिमाति वत्सं न माता सिषक्ति ।
यदेषां वृष्टिरसर्जि ॥
पर्वतश्चिन्महि वृद्धो बिभाय दिवश्चित् सानु रेजत स्वने वः ।
यत् क्रीडथ मरुत ऋष्टिमन्ता आप इव सध्र्यञ्चो धवध्वे ॥
सृजन्ति रश्मिम् ओजसा पन्थाँ सूर्याय यातवे ।
ते भानुभिर्वितस्थिरे ॥
बहिष्ठेभिर्विहरन् यासि तन्तुमवव्ययन्नसितं देव वस्म ।
दविध्वतो रश्मयः सूर्यस्य चर्मेवावाधुस्तमो अप्स्वन्तः                                                                                 सूर्यो अपो विगाहते रश्मिभिर्वाजसातमः ।
बोधात् स्तोमैर्वयो दधत् ॥

4.12.6 अनुवाकः6  
अर्वाञ्चो अद्या भवता यजत्रा आ वो हार्दि भयमानो व्ययेयम् ।
त्राध्वं नो देवा निजुरो वृकस्य त्राध्वं कर्तादवपदो यजत्राः ॥
प्र वा एको मिमय भूर्यागो यन्मा पितेव कितवं शशास ।
आरे पाशा आरे अघानि देवा मा माधि पुत्रे विमिव ग्रभीष्ट ॥
आ घा ये अग्निमिन्धते स्तृणन्ति बर्हिरानुषक् ।
येषामिन्द्रो युवा सखा ॥
याभ्यां स्वरजनन्नग्र एव या आतस्थतुर् भुवनानि विश्वा ।
प्र चर्षणी वृषणा वज्रबाहुमग्निमिन्द्रं वृत्रहणं हुवेम ॥
अग्ना इन्द्रश्च दाशुषो दुरोणे सुतावतो यज्ञं इहोपयातम् ।
अमर्धन्ता सोमपेयाय देवा ॥
अन्व् अद्य नो अनुमति, रन्विदनुमते त्वं ॥
राकामहं सुहवां सुष्टुती हुवे शृणोतु नः सुभगा बोधतु त्मना ।
सीव्यत्वपः सूच्याछिद्यमानया ददातु वीरं शतदायम् उक्थ्यम् ॥
यास्ते राके सुमतयः सुपेशसो याभिर्ददासि दाशुषे वसूनि ।
ताभिर् नो अद्य सुमना उपागहि सहस्रपोषं सुभगे रराणा (रराण) ॥
सिनीवालि पृथुष्टुके या देवानामसि स्वसा ।
जुषस्व हव्यमाहुतं प्रजां देवि दिदिड्ढि नः ॥
या सुपाणिः स्वङ्गुरिः सुषूमा बहुसूवरी ।
तस्यै विश्पत्न्यै हविः सिनीवाल्यै जुहोतन ॥
कुहूमहं सुकृतं विद्मनापसं अस्मिन् यज्ञे सुहवां जोहवीमि ।
सा नो ददातु श्रवणं पितॄणां तस्यै ते देवि हविषा विधेम ॥
कुहूर्देवानाममृतस्य पत्नी हव्या नो अस्य हविषः शृणोतु ।
स दाशुषे किरतु भूरि वामं रायस्पोषं चिकितुषे दधातु ॥
धाता दधातु नो रयिं प्राचीं जीवातुमक्षिताम् ।
वयं देवस्य धीमहि सुमतिं सत्यधर्मणः ॥
धाता ददातु दाशुषे वसूनि प्रजाकामाय मीढुषे दुरोणे ।
तस्मै देवा अमृताः संव्ययन्तां विश्वे देवासो अदितिः सजोषाः ॥
प्रातर्यजध्वं अश्विना हिनोत न सायमस्ति देवया अजुष्टं ।
उतान्यो अस्मद्यजते वि चावः पूर्वः पूर्वो यजमानो वनीयान् ॥
प्रातर्यावाणा प्रथमा यजध्वं पुरा गृध्रादररुषः पिबातः ।
प्रातर् हि यज्ञमश्विना दधाते प्रशँसन्ति कवयः पूर्वभाजः ॥
इन्द्रा नु पूषणा वयं सख्याय स्वस्तये ।
हुवेम वाजसातये ॥
यन् निर्णिजा ॥
त्वमग्ने बृहद्वयो दधासि देव दाशुषे ।
कविर्गृहपतिर् युवा ॥
हव्यवाडग्निरजरः पिता नो विभुर्विभावा सुदृशीको अस्मे ।
सुगार्हपत्याः समिषो दिदीह्यस्मद्र्यक् संमिमीहि श्रवांसि ॥
त्वं च सोम नो वशो जीवातुं न मरामहे ।
प्रियस्तोत्रो वनस्पतिः ॥
ब्रह्मा देवानां पदवीः कवीनां कविर्विप्राणां महिषो मृगाणां ।
श्येनो गृध्राणां स्वधितिर्वनानां सोमः पवित्रं अत्येति रेभन् ॥
आ विश्वदेवं सत्पतिं सूक्तैरद्या वृणीमहे ।
सत्यसवं सवितारं ॥
आ कृष्णेन रजसा वर्तमानो निवेशयन्नमृतं मर्त्यं च ।
हिरण्ययेन सविता रथेना देवो याति भुवना विपश्यन् ॥
उदप्रुतो न वयो रक्षमाणा वावदतो अभ्रियस्येव घोषाः ।
गिरिभ्रजो नोर्मयो मदन्तो बृहस्पतिम् अभ्यर्का अनावन् ॥
हंसैरिव सखिभिर्वावदद्भिरश्मन्मयानि नहना व्यस्यन् ।
बृहस्पतिरभिकनिक्रदद् गा उत प्रास्तौदुच्च विद्वं अगायत् ॥
त्वं सुतस्य पीतये सद्यो वृद्धो अजायथाः ।
इन्द्र ज्यैष्ठ्याय सुक्रतो ॥
भुवस्त्वमिन्द्र ब्रह्मणो महान् भुवो विश्वेषु सवनेषु यज्ञियः ।
भुवो नॄँश्च्यौत्नो विश्वस्मिन् भरे ज्येष्ठश्च मन्त्रो विश्वचर्षणे ॥
प्र स मित्रानमीवासः ॥
यच् चिद्धि ते विशो यथा प्र देव वरुण व्रतं ।
मिनीमसि द्यविद्यवि ॥
यत् किंचेदं वरुण दैव्ये जनेऽभिद्रोहं मनुष्याश्चरामसि ।
अचित्ती यत्तव धर्मा युयोपिम मा नस्तस्मादेनसो देव रीरिषः ॥
यथा नो अदितिः करत् पश्वे नृभ्यो यथा गवे ।
यथा तोकाय रुद्रियम् ॥
मा नस्तोके तनये मा ना आयुषि मा नो गोषु मा नो अश्वेषु रीरिषः ।
वीरान्मा नो रुद्र भामितो वधीर्हविष्मन्तो नमसा विधेम ते ॥
य इमा विश्वा जातानि आश्रावयति श्लोकेन ।
प्र च सुवाति सविता ॥
विश्वा रूपाणि ॥
अश्विना यज्ञमागतं दाशुषः पुरुदंससा ।
पूषा रक्षतु नो रयिम् ॥
इमं यज्ञमश्विना वर्धयन्तेमौ वीर्यं यजमानाय धत्तां ।
इमौ पशून् रक्षतां विश्वतो नः पूषा नः पातु सदमप्रयुच्छन् ॥
प्र ते महे सरस्वति सुभगे वाजिनीवति ।
सत्यवाचे भरे मतिम् ॥
इदं ते हव्यं घृतवत्सरस्वति सत्यवाचे प्रयतेमा हवींषि ।
इमानि त उदिता शंतमानि तेभिर्वयं सुभगासः स्याम ॥
इति खिलकाण्डे द्वादशः प्रपाठकः॥
प्रपाठकः13  
4.13.1 अनुवाकः1  
प्र देवं देव्या धियेत्यष्टौ ॥
अञ्जन्ति त्वामध्वरे देवयन्तो वनस्पते मधुना दैव्येन ।
यद् ऊर्ध्वस्तिष्ठा द्रविणेह धत्ताद्यद्वा क्षयो मातुरस्या उपस्थे ॥
उच् श्रयस्व वनस्पते वर्ष्मन् पृथिव्या अधि  ।
सुमिती मीयमानो वर्चो धा यज्ञवाहसे ॥
समिद्धस्य श्रयमाणः पुरस्ताद् ब्रह्म वन्वानो अजरं सुवीरं ।
आरे अस्मदमतिं बाधमाना उच् श्रयस्व महते सौभगाय ॥
ऊर्ध्व ऊ षु ण ऊतये ॥
ऊर्ध्वो नः पाह्यंहसो नि केतुना विश्वं समत्रिणं दह ।
कृधी न ऊर्ध्वाञ् चरथाय जीवसे विदा देवेषु नो दुवः ॥
जातो जायते सुदिनत्वे अह्नां समर्य आ विदथे वर्धमानः ।
पुनन्ति धीरा अपसो मनीषा देवया विप्रा उदियर्ति वाचं ॥
युवा सुवासाः परिवीता आगात् स उ श्रेयान् भवति जायमानः ।
तं धीरासः कवया उन्नयन्ति स्वाध्यो मनसा देवयन्तः ॥
अभि त्वा देव सवित, रिति त्रयोदश

4.13.2 अनुवाकः2  
होता यक्षदग्निं समिधा सुषमिधा समिद्धं नाभा पृथिव्याः संगथे वामस्य वर्ष्मन् दिव इडस्पदे, वेत्व् आज्यस्य, होतर्यज, होता यक्षत्तनूनपातं अदितेर्गर्भं भुवनस्य गोपाम् , मध्वाद्य देवो देवेभ्यो देवयानान् पथो अनक्तु, वेत्व् आज्यस्य, होतर्यज, होता यक्षन् नराशंसं नृशस्तं नॄँष्प्रणेत्रं , गोभिर्वपावान्त्स्याद्वीरैः शक्तीवान् रथैः प्रथमयावा हिरण्यैश्चन्द्री, वेत्व् आज्यस्य, होतर्यज, होता यक्षदग्नि, मिड ईडितो देवो देवं आ च वक्षत् , दूतो हव्यवाड् अमूरा, उपेमं यज्ञं उपेमां देवो देवहूतिमवतु, वेत्व् आज्यस्य, होतर्यज, होता यक्षद् बर्हिः सुष्टरीमोर्णम्रदा , अस्मिन् यज्ञे वि च प्र च प्रथतां स्वासस्थं देवेभ्यो , एमेनदद्य वसवो रुद्रा आदित्याः स्वदन्तु, प्रियमिन्द्रस्यास्तु , वेत्व् आज्यस्य, होतर्यज, 
होता यक्षद्दुर ऋष्वाः कवष्यो कोशधावनी , रुदाताभिर् जिहतां, वि पक्षोभिः श्रयन्ताम् , सुप्रायणा अस्मिन् यज्ञे विश्रयन्तामृतावृधो , व्यन्त्व् आज्यस्य, होतर्यज, होता यक्षदुषासानक्ता बृहती सुपेशसा नॄँष्पतिभ्यो योनिं कृण्वाने, संस्मयमाने इन्द्रेण देवैरेदं बर्हिः सीदताम् , वीतामाज्यस्य, होतर्यज, होता यक्षद् दैव्या होतारा मन्द्रा पोतारा कवी प्रचेतसा, स्विष्टमद्यान्यः करदिषा स्वभिगूर्तमन्य ऊर्जा, सतवसेमं यज्ञं दिवि देवेषु धत्तां , वीतामाज्यस्य, होतर्यज, होता यक्षत् तिस्रो देवीरपसामपस्तमा , अछिद्रमद्येदमपस्तन्वताम् , देवेभ्यो देवीर्देवमपो , व्यन्त्व् आज्यस्य, होतर्यज, होता यक्षत् त्वष्टारं अचिष्टुमपाकं रेतोधां विश्रवसं यशोधां पुरुरूपमकामकर्शनं , सुपोषः पोषैः स्यात् सुवीरो वीरै , र्वेत्व् आज्यस्य होतर्यज,होता यक्षद्वनस्पतिम् उपावस्रक्षद्धियो जोष्टारं , शशमन् नरः, स्वदात् स्वधिति , र्ऋतुथाद्य देवो देवेभ्यो हव्यावाट् ,वेत्व् आज्यस्य, होतर्यज ॥

4.13.3 अनुवाकः3  
समिद्धो अद्य मनुषो दुरोणे देवो देवान् यजसि जातवेदः ।
आ च वह मित्रमहश्चिकित्वान् त्वं दूतः कविरसि प्रचेताः ॥
तनूनपात् पथ ऋतस्य यानान्मध्वा समञ्जन्त्स्वदया सुजिह्व ।
मन्मानि धीभिरुत यज्ञमृन्धन् देवत्रा च कृणुह्यध्वरं नः ॥
नराशँसस्य महिमानं एषामुपस्तोषाम यजतस्य यज्ञः ।
ये सुक्रतवः शुचयो धियंधाः स्वदन्तु देवा उभयानि हव्या ॥
आजुह्वाना ईड्यो वन्द्यश्चायाह्यग्ने वसुभिः सजोषाः ।
त्वं देवानामसि यह्व होता स एनान् यक्षीषितो यजीयान् ॥
प्राचीनं बर्हिः प्रदिशा पृथिव्या वस्तोरस्या वृज्यते अग्रे अह्नां ।
व्युउ प्रथते वितरं वरीयो देवेभ्यो अदितये स्योनं ॥
व्यचस्वतीरुर्विया विश्रयन्तां पतिभ्यो न जनयः शुम्भमानाः ।
देवीर् द्वारो बृहतीर्विश्वमिन्वा देवेभ्यो भवत सुप्रायणाः ॥
आ सुष्वयन्ती यजते उपाके उषासानक्ता सदतां नि योनौ ।
दिव्ये योषणे बृहती सुरुक्मे अधि श्रियं शुक्रपिशं दधाने ॥
दैव्या होतारा प्रथमा सुवाचा मिमाना यज्ञं मनुषो यजध्यै ।
प्रचोदयन्ता विदथेषु कारू प्राचीनं ज्योतिः प्रदिशा दिशन्ता ॥
आ नो यज्ञं भारती तूयमेत्व् इडा मनुष्वदिह चेतयन्ती ।
तिस्रो देवीर् बर्हिरेदं स्योनं सरस्वती स्वपसः सदन्तु ॥
य इमे द्यावापृथिवी जनित्री रूपैरपिँशद् भुवनानि विश्वा ।
तमद्य होतरिषितो यजीयान् देवं त्वष्टारं इह यक्षि विद्वान् ॥
उपावसृज त्मन्या समञ्जन् देवानां पाथ ऋतुथा हवींषि ।
वनस्पतिः शमिता देवो अग्निः स्वदन्तु हव्यं मधुना घृतेन ॥

4.13.4 अनुवाकः4  
अग्निर् होता नो अध्वरे वाजी सन् परिणीयते ।
देवो देवेषु यज्ञियः ॥
परि त्रिविष्ट्यध्वरं यात्यग्नी रथीरिव ।
आ देवेषु प्रयो दधत् ॥
परि वाजपतिः कविः ॥ अजैदग्निरसनद्वाजं , नि देवो देवेभ्यो हव्यावाट्, प्राञ्जोभिर् हिन्वानो धेनाभिः कल्पमानो यज्ञस्यायुः प्रतिरन् उपप्रेष्य होतर्हव्या देवेभ्यो , दैव्याः शमितार उत मनुष्या आरभध्वं, उपनयत मेध्या दुर आशासाना मेधपतये मेधम् , प्रास्मा अग्निं भरत, स्तृणीत बर्हि , रन्वेनं माता मन्यताम् अनु पितानु भ्राता संगर्भ्यो , अनु सखा सयूथ्य , उदीचीनां अस्य पदो निधत्तात्, सूर्यं चक्षुर्गमयतात्, वातं प्राणमन्ववसृजतात् , अन्तरिक्षमसुम् , पृथिवीं शरीरं, एकधास्य त्वचं आछ्यतात् , पुरा नाभ्या अपिशसो वपामुत्खिदतात् , अन्तरेवोष्माणं वारयतात् , श्येनं अस्य वक्षः कृणुतात् , प्रशसा बाहू, शला दोषणी, कश्यपेवांसा , अछिद्रे श्रोणी, कवषोरूस्रे,  कपर्णाष्ठीवन्ता, षड्विंशतिरस्य वङ्क्रय, स्ता अनुष्टुयोच्च्यावयतात् , गात्रं गात्रं अस्यानूनं कृणुतात् , ऊवध्यगोहं पार्थिवं खनतात् , अस्ना रक्षः संसृजतात् , वनिष्टुमस्य मा राविष्ट , उरूकं मन्यमाना , नेद्वस्तोके तनये रविता रवत् , अध्रिगो शमीध्वं , सुशमि शमीध्वं , शमीध्वमध्रिगो ॥
अध्रिगुश्च विपापश्च देवानां शमितारा ।
ता एनं प्रविद्वांसौ श्रपयतं यथास्य श्रपणं तथा ॥

4.13.5 अनुवाकः5  
जुषस्व सप्रथस्तमं ॥
इमं नो यज्ञममृतेषु धेहीमा हव्या जातवेदो जुषस्व ।
स्तोकानामग्ने मेदसो घृतस्य होतः प्राशान प्रथमो निषद्य ॥
घृतवन्तः पावक ते स्तोकाः श्चोतन्ति मेदसः ।
स्वधर्मन् देववीतये श्रेष्ठं नो धेहि वार्यम् ॥
तुभ्यँ स्तोका घृतश्चुतोऽग्ने विप्राय सन्त्य ।
ऋषिः श्रेष्ठः समिध्यसे यज्ञस्य प्राविता भव ॥
तुभ्यँ श्चोतन्त्यध्रिगो शचीवः स्तोकासो अग्ने मेदसो घृतस्य ।
कविशस्तो बृहता भानुनागा हव्या जुषस्व मेधिर ॥
ओजिष्ठं ते मध्यतो मेदा उद्भृतं प्र ते वयं ददामहे ।
श्चोतन्ति ते वसो स्तोका अधि त्वचि प्रति तान् देवशो विहि ॥
होता यक्षदग्निं स्वाहा , आज्यस्य स्वाहा, मेदसः स्वाहा, स्तोकानां स्वाहा, स्वाहाकृतीनां स्वाहा, हव्यसूक्तीनां स्वाहा, देवा आज्यपा जुषाणा अग्ना आज्यस्य व्यन्तु, होतर्यज ॥
सद्यो जातो व्यमिमीत यज्ञमग्निर्देवानामभवत् पुरोगाः ।
अस्य होतुः प्रदिश्य् ऋतस्य वाचि स्वाहाकृतं हविरदन्तु देवाः ॥
अग्निर् वृत्राणि जङ्घनत् ॥ होता यक्षदग्निमाज्यस्य, जुषतां हवि , र्होतर्यज ॥
त्वं सोमासि सत्पतिः ॥ होता यक्षत् सोमं आज्यस्य, जुषतां हवि , र्होतर्यज ॥
शुचिं नु स्तोमं ॥ होता यक्षदिन्द्राग्नी छागस्य वपाया मेदसो, जुषेतां हवि , र्होतर्यज ॥ श्नथद् वृत्रम् , उभा वां इन्द्राग्नी ॥ होता यक्षदिन्द्राग्नी पुरोडाशस्य, 
जुषेतां हवि , र्होतर्यज ॥ प्र चर्षणिभ्यो , इडामग्ने, होता यक्षदग्निं पुरोडाशस्य, 
जुषतां हवि , र्होतर्यज ॥
अग्निं सुदीतिं सुदृशं गृणन्तो नमस्यामस्त्वेड्यं जातवेदः ।
त्वां दूतमरतिं हव्यवाहं देवा अकृण्वन्नमृतस्य नाभिम् ॥
इडोपहूता , उपहूतेडा , उपास्मं इडा ह्वयताम्, इडोपहूता मानवी घृतपदी मैत्रावरुणी ॥ ब्रह्म देवकृतं उपहूतं , दैव्या अध्वर्यवा उपहूता, उपहूता मनुष्या य इमं यज्ञमवान् ये च यज्ञपतिं वर्धान् , उपहूते द्यावापृथिवी पूर्वजे ऋतावरी देवी देवपुत्रे, उपहूतोऽयं यजमाना उत्तरस्यां देवयज्यायां, उपहूतो भूयसि हविःकरणे , दिव्ये धामन्नुपहूतो , देवा म इदं हविर्जुषन्तामिति, तस्मिन्नुपहूतः ॥

4.13.6 अनुवाकः6  
त्वं ह्यग्ने प्रथमो मनोतास्या धियो अभवो दस्म होता ।
त्वं सीँ वृषन्नकृणोर् दुष्टरीतु सहो विश्वस्मै सहसे सहध्यै ॥
अधा होता न्यसीदो यजीयान् इडस्पद इषयन्न् ईड्यः सन् ।
त्वं त्वा नरः प्रथमं देवयन्तो महो राये चितयन्तो अनुग्मन् ॥
वृतेव यन्तं बहुभिर्वसव्यैस्त्वे रयिं जागृवांसो अनुग्मन् ।
रुशन्तमग्निं दर्शतं बृहन्तं वपावन्तं विश्वहा दीदिवांसं ॥
पदं देवस्य नमसा व्यन्तः श्रवस्यवः श्रव आपन्नमृक्तं ।
नामानि चिद् दधिरे यज्ञियानि भद्रायां ते रणयन्त संदृष्टौ ॥
त्वाँ वर्धन्ति क्षितयः पृथिव्यां त्वाँ राय उभयासो जनानां ।
त्वं त्राता तरणे चेत्यो भूः पिता माता सदमिन्मानुषाणां ॥
सपर्येण्यः स प्रियो विक्ष्वग्निर् होता मन्द्रो निषसादा यजीयान् ।
तं त्वा वयं दमा आ दीदिवांसं उप ज्ञुबाधो नमसा सदेम ॥
तं त्वा वयं सुध्यो नव्यमग्ने सुम्नायव ईमहे देवयन्तः ।
त्वं विशो अनयो दीद्यानो दिवो अग्ने बृहता रोचनेन ॥
विशां कविं विश्पतिं शश्वतीनां नितोशनं वृषभं चर्षणीनां ।
प्रेतीषणिमिषयन्तं पावकं राजन्तमग्निं यजतं रयीणां ॥
सो अग्न ईजे शशमे च मर्तो यस्ता आनट् समिधा हव्यदातिम् ।
य आहुतिं परि वेदा नमोभिर्विश्वेत्स वामा दधते त्वोतः ॥
अस्मा उ ते महि महे विधेम नमोभिरग्ने समिधोत हव्यैः ।
वेदी सूनो सहसो गीर्भिरुक्थैरा ते भद्रायां सुमतौ यतेम ॥
आ यस्ततन्थ रोदसी वि भासा श्रवोभिश्च श्रवस्यस्तरुत्रः ।
बृहद्भिर्वाजैः स्थविरेभिरस्मे रेवद्भिरग्ने वितरं विभाहि ॥
नृवद्वसो सदमिद् धेह्यस्मे भूरि तोकाय तनयाय पश्वः ।
पूर्वीरिषो बृहतीरारेअघा अस्मे भद्रा सौश्रवसानि सन्तु ॥
पुरूण्यग्ने पुरुधा त्वाया वसूनि राजन्वसुता ते अश्याम् ।
पुरूणि हि त्वे पुरुवार सन्त्यग्ने वसु विधते राजनि त्वे ॥

4.13.7 अनुवाकः7  
आ वृत्रहणा वृत्रहभिः शुष्मैरिन्द्र यातं नमोभिरग्ने अर्वाक् ।
युवं राधोभिरकवेभिरिन्द्राग्ने अस्मे भवतं उत्तमेभिः ॥
होता यक्षदिन्द्राग्नी छागस्य हविषा आत्तामद्य मध्यतो मेदा उद्भृतं पुरा द्वेषोभ्यः पुरा पौरुषेय्या गृभो घस्तां नूनं घासेअज्राणां यवसप्रथमानां सुमत्क्षराणां शतरुद्रियाणामग्निष्वात्तानां पीवोपवसनानां पार्श्वतः श्रोणितः शितामत उत्सादतोऽङ्गादङ्गाद् अवत्तानां करत एवेन्द्राग्नी जुषेतां हविर्होतर्यज ॥
गीर्भिर्विप्रः प्रमतिमिछमाना ईट्टे रयिँ यशसं पूर्वभाजं ।
इन्द्राग्नी वृत्रहणा सुवज्रा प्र नो नव्येभिस्तिरतं देष्णैः ॥
देवेभ्यो वनस्पते हवींषि हिरण्यपर्ण प्रदिवस्ते अर्थम् ।
प्रदक्षिणिद्रशनया नियूय ऋतस्य वक्षि पथिभी रजिष्ठैः ॥
होता यक्षद्वनस्पतिम् , अभि हि पिष्टतमया रभिष्ठया रशनयाधित यत्राग्नेराज्यस्य प्रिया धामानि यत्र सोमस्याज्यस्य हविषः प्रिया धामानि
यत्रेन्द्राग्न्योश्छागस्य हविषः प्रिया धामानि यत्र वनस्पतेः प्रिया पाथांसि यत्र देवानामाज्यपानां प्रिया धामानि यत्राग्नेर् होतुः प्रिया धामानि तत्रैतं प्रस्तुत्येवोपस्तुत्येवोपावस्रक्षत् रभीयांसमिव कृत्वी करदेवं देवो वनस्पति, र्जुषतां हवि , र्होतर्यज ॥
वनस्पते रशनया नियूय पिष्टतमया वयुनानि विद्वान् ।
वहा देवत्रा दधिषो हवींषि प्र च दातारं अमृतेषु वोचः ॥
पिप्रीहि देवान् ॥ होता यक्षदग्निं स्विष्टकृतं, अयाडग्निरग्नेः प्रिया धामानि ,
अयाट् सोमस्याज्यस्य हविषः प्रिया धामानि , अयाड् इन्द्राग्न्योश्छागस्य हविषः प्रिया धामानि , अयाड् वनस्पतेः प्रिया पाथांसि , अयाड् देवानामाज्यपानां प्रिया धामानि, यक्षदग्नेर् होतुः प्रिया धामानि, यक्षत् स्वं महिमानं, आयजतामेज्या इषः, कृणोतु सो अध्वराञ् जातवेदा , जुषतां हवि , र्होतर्यज ॥ अग्ने यदद्य ,
इडोपहूता ॥

4.13.8 अनुवाकः8  
देवं बर्हिः सुदेवं देवैः स्यात् , सुवीरं वीरै , र्वस्तोर् वृज्येता , अक्तोः प्रभ्रियेता ,
अत्यन्यान् राया बर्हिष्मतो मदेम, वसुवने वसुधेयस्य वेतु, यज, देवं बर्हिर्
वसुवने वसुधेयस्य वेतु, देवीर् द्वारः संघाते वीड्वीर्यामञ् शिथिरा ध्रुवा देवहूतौ,
वत्स ईमेनास्तरुणा आमिमीयात् कुमारो वा नवजातो , मैना अर्वा रेणुककाटः प्रणक् , वसुवने वसुधेयस्य व्यन्तु, यज, देवीर् द्वारो, वसुवने वसुधेयस्य व्यन्तु, 
देवी उषासानक्ताद्यास्मिन् यज्ञे प्रयत्यह्वेताम् , अपि नूनं दैवीर्विशः प्रायासिष्टाँ सुप्रीते सुधिते, वसुवने वसुधेयस्य वीताम् , यज, देवी उषासानक्ता, वसुवने वसुधेयस्य वीताम् , देवी जोष्ट्री वसुधिती ययोरन्याघा द्वेषांसि यूयवदान्या वक्षद्वसु वार्याणि यजमानाय, वसुवने वसुधेयस्य वीताम् , यज, देवी जोष्ट्री, वसुवने वसुधेयस्य वीताम् , देवी ऊर्जाहुती इषं ऊर्जमन्या वक्षत्सग्धिँ सपीतिम् अन्या, नवेन पूर्वं दयमानाः स्याम पुराणेन नवं , ताम् ऊर्जं ऊर्जाहुती ऊर्जयमाने अधाताम् , वसुवने वसुधेयस्य वीताम् , यज, देवी ऊर्जाहुती, वसुवने वसुधेयस्य वीताम् , देवा दैव्या होतारा पोतारा नेष्टारा हताघशँसा आभरद्वसुवने वसुधेयस्य वीताम् , यज, देवा दैव्या होतारा, वसुवने वसुधेयस्य वीताम् , देवीस्तिस्रस्तिस्रो देवीरिडा सरस्वती भारती, द्यां भारत्यादित्यैरस्पृक्षत् सरस्वतीमं रुद्रैर्यज्ञमावीत् , इहैवेडया वसुमत्या सधमादं मदेम, वसुवने वसुधेयस्य व्यन्तु, यज, देवीस्तिस्रस्तिस्रो देवी , र्वसुवने वसुधेयस्य व्यन्तु, देवो नराशंसस्त्रिशीर्षा षडक्षः, शतं इदेनं शितिपृष्ठा आदधति, सहस्रमीं प्रवहन्ति, मित्रावरुणेदस्य होत्रमर्हतो , बृहस्पतिः स्तोत्रम्, अश्विनाध्वर्यवं , वसुवने वसुधेयस्य वेतु, यज, देवो नराशंसो वसुवने वसुधेयस्य वेतु, देवो वनस्पतिर्वर्षप्रावा घृतनिर्णिग् द्यामग्रेणास्पृक्षत् , आन्तरिक्षं मध्येनाप्राः, पृथिवीं उपरेणादृंहीत् , वसुवने वसुधेयस्य वेतु, यज, देवो वनस्पतिर् वसुवने वसुधेयस्य वेतु, देवं बर्हिर्वारितीनां निधेधासि प्रच्युतीनामप्रच्युतं निकामधरणं पुरुषस्पार्हं यशस्वत् ,  एना बर्हिषान्या बर्हीँष्यभिष्याम, वसुवने वसुधेयस्य वेतु, यज, देवं बर्हिर्वारितीनां वसुवने वसुधेयस्य वेतु, देवो अग्निः स्विष्टकृत् , यज, देवो अग्निः स्विष्टकृत् ॥


4.13.9 अनुवाकः9  
अग्निमद्य होतारं अवृणीतायं यजमानः पचन् पक्तीः पचन् पुरोडाशं गृह्णन्नग्नया आज्यं गृह्णन्त् सोमायाज्यं बध्नन्निन्द्राग्निभ्यां छागम् , सूपस्था अद्य देवो वनस्पतिरभवदग्नया आज्येन सोमायाज्येनेन्द्राग्निभ्यां छागेन ,
 अघस्तां तं , मेदस्तः प्रतिपचत , अग्रभीष्टाम्, अवीवृधेतां पुरोडाशेन, त्वामद्य ऋष आर्षेय ऋषीणां नपादवृणीतायं यजमानो , बहुभ्या आ संगतेभ्य एष मे देवेषु वसु वार्यायक्ष्यता इति, ता या देवा देवदानानि अदुस्तानि अस्मा आ च शास्वा च गुरस्व , इषितश्च होतरसि भद्रवाच्याय प्रेषितो , मानुषः सूक्तवाकाय, सूक्ता ब्रूहि , इदं द्यावापृथिवी भद्रमभूत् , आर्ध्म सूक्तवाकमुत नमोवाकं, ऋध्यास्म सूक्तोच्यं, अग्ने त्वं सूक्तवाग् अस्य् उपश्रुति दिवो पृथिव्यो , रोमन्वती तेऽस्मिन् यज्ञे यजमान द्यावापृथिवी स्ताँ शंगवी जीरदानू अत्रस्नू अप्रवेदे असंबाधे उरुगव्यूती अभयंकृतौ वृष्टिद्यावा रीत्यापा शंभुवौ मयोभुवा ऊर्जस्वती च पयस्वती च सूपचरणा च स्वधिचरणा च, तयोराविद्यग्निरिदं हविरजुषत , अवीवृधत, महो ज्यायोऽकृत, सोम इदं हविरजुषता , अवीवृधत, महो ज्यायोऽकृत , इन्द्राग्नी इदं हविरजुषेताम् , अवीवृधेताम् , महो ज्यायोऽक्राताम् , वनस्पतिरिदं हविरजुषता , अवीवृधत, महो ज्यायोऽकृत, देवा आज्यपा आज्यमजुषन्ता , अवीवृधन्त, महो ज्यायोऽक्रता, अग्निर् होत्रेणेदं हविरजुषता , अवीवृधत, महो ज्यायोऽकृता , अस्यां ऋधद्धोत्रायां देवंगमायां आशास्तेऽयं यजमाना , आयुराशास्ते, सुप्रजास्त्वमाशास्ते, विश्वं प्रियमाशास्ते, यदनेन हविषाशास्ते तदश्यात् , तद् ऋध्यात् , तदस्मै देवा रासन्ताम् , तदग्निर्देवो देवेभ्यो वनुताम् , वयम् अग्नेर्मानुषा इष्टं च वीतं च , उभे च नो द्यावापृथिवी अंहसस्पाताम् , एह गतिर्वामस्य , इदं नमो देवेभ्यः ॥

4.13.10 अनुवाकः10  
तं शंयोरावृणीमहे गातुं यज्ञाय गातुं यज्ञपतये दैवी स्वस्तिरस्तु नः स्वस्तिर्मानुषेभ्यः ।
ऊर्ध्वं जिगातु भेषजं शं नो अस्तु द्विपदे शं चतुष्पदे ॥
आप्यायस्व, सं ते पयांसि ॥
इह त्वष्टारं अग्रियं विश्वरूपमुपह्वये ।
अस्माकमस्तु केवलः ॥
तन् नस्तुरीपमध पोषयित्नु देव त्वष्टर्वि रराणः स्यस्व ।
यतो वीरः कर्मण्यः सुदक्षो युक्तग्रावा जायते देवकामः ॥
देवानां पत्नीरुशतीरवन्तु नः प्रावन्तु नस्तुजये वाजसातये ।
याः पार्थिवासो या अपामपि व्रते ता नो देवीः सुहवाः शर्म यच्छत ॥
उत ग्ना व्यन्तु देवपत्नीरिन्द्राण्यग्नाय्यश्विनी राट् ।
आ रोदसी वरुणानी शृणोतु व्यन्तु देवीर्य ऋतुर्जनीनां ॥
राकामहं , यास्ते राके, सिनीवालि, या सुपाणिः, कुहूमहं , कुहूर्देवानां ॥
अग्निर् होता गृहपतिः स राजा विश्वा वेद जनिमा जातवेदाः ।
देवानां उत यो मर्त्यानां यजिष्ठः स प्रयजतामृतावा ॥
हव्यवाडग्नि , रिडोपहूता ॥
इति खिलकाण्डे त्रयोदशः प्रपाठकः
प्रपाठकः14  
4.14.1 अनुवाकः1  
सोमो धेनुं सोमो अर्वन्तमाशुं सोमो वीरं कर्मण्यं ददाति ।
सादन्यँ विदथ्यं सभेयं पितृश्रवणं यो ददाशदस्मै ॥
अषाढँ युत्सु पृतनासु पप्रिँ स्वर्षामप्साँ वृजनस्य गोपाम् ।
भरेषुजां सुक्षितिं सुश्रवसं जयन्तं त्वामनुमदेम सोम ॥
त्वं सोम क्रतुभिः सुक्रतुर्भूस्त्वं दक्षैः सुदक्षो विश्ववेदाः ।
त्वं वृषा वृषत्वेभिर्महित्वा द्युम्नेभिर् द्युम्नि अभवो नृचक्षाः ॥
या ते धामानि दिवि या पृथिव्याम् ॥
त्वं इमा ओषधीः सोम विश्वास्त्वमपो अजनयस्त्वं गाः ।
त्वमाततन्थोर्वन्तरिक्षं त्वं ज्योतिषा वि तमो ववर्थ ॥
या ते धामानि हविषा यजन्ति, सोमापूषणा , इमौ देवौ ॥
सोमापूषणा रजसो विमानं सप्तचक्रं रथमविश्वमिन्वं ।
विषूवृतं मनसा युज्यमानं तं जिन्वथो वृषणा पञ्चरश्मिम् ॥
दिव्यन्यः सदनं चक्र उच्चा पृथिव्यामन्यो अध्यन्तरिक्षे ।
ता अस्मभ्यं पुरुवारं पुरुक्षुँ रायस्पोषं विष्यतां नाभिमस्मे ॥
धियं पूषा जिन्वतु विश्वमिन्वो रयिँ सोमो रयिपतिर् दधातु ॥
अवतु देव्यदितिरनर्वा बृहद्वदेम विदथे सुवीराः ॥
विश्वानि अन्यो भुवना जजान विश्वमन्यो अभिचक्षाण एति ।
सोमापूषणा अवतं धियं मे युवाभ्यां विश्वाः पृतना जयेम ॥
प्रजापते नहि त्वत्तानि अन्यो विश्वा जातानि परि ता बभूव ।
यस्मै कं जुहुमस्तन् नो अस्तु वयं स्याम पतयो रयीणां ॥
रयीणां पतिं यजतं बृहन्तमस्मिन् भरे नृतमं वाजसातौ ।
प्रजापतिं प्रथमजां ऋतस्य यजाम देवमधि नो ब्रवीतु ॥
प्रजापते त्वं निधिपाः पुराणो देवानां पिता जनिता प्रजानां ।
पतिर् विश्वस्य जगतः परस्पा हविर् नो देव विहवे जुषस्व ॥
तवेमे लोकाः प्रदिशो दिशश्च परावतो निवत उद्वतश्च ।
प्रजापते विश्वसृग् जीवधन्य इदं नो देव प्रतिहर्य हव्यं ॥
प्रजापतिं प्रथमं यज्ञियानां देवानामग्रे यजतं यजध्वं ।
स नो ददातु श्रवणं पितॄणां तस्मै ते देव हविषा विधेम ॥
यो राय ईशे शतदाय उक्थ्यो यः पशूनां रक्षिता विष्ठितानां ।
प्रजापतिः प्रथमजा ऋतस्य सहस्रधामा जुषतां हविर्नः ॥


4.14.2 अनुवाकः2  
वायो शतं हरीणां युवस्व पोष्याणां ।
उत वा ते सहस्रिणो रथा आयातु पाजसा ॥
ईशानाय प्रहुतिं यस्ता आनट् शुचिँ सोमं शुचिपास्तुभ्यँ वायो ।
कृणोषि तं मर्त्येषु प्रशस्तं जातो जातो जायते वाज्यस्य ॥
युक्ष्वा हि त्वं रथासहा युवस्व पोष्या वसो ।
आन् नो वायो मधु पिबास्माकं सवनागहि ॥
कुविदङ्ग नमसा ये वृधासः पुरा देवा अनवद्यासा आसन् ।
ते वायवे मनवे बाधितायावासयन्नुषसं सूर्येण ॥
आ नो वायो महे तने याहि मखाय पाजसे ।
वयं हि ते चकृमा भूरि दावने सद्यश्चिन्महि दावने ॥
सं ते वायुः ॥
पीवोअन्नं रयिवृधः सुमेधाः श्वेतः सिषक्ति नियुतामभिश्रीः ।
ते वायवे समनसो वितोथुर्विश्वेन्नरः स्वपत्यानि चक्रुः ॥
राये नु यं जज्ञतू रोदसीमे राये देवी धिषणा धाति देवं ।
अध वायुं नियुतः सश्चत स्वा उत श्वेतं वसुधितिं निरेके ॥
आ वायो, प्र वायुम् , प्र याभिः ॥
आ नो नियुद्भिः शतिनीभिरध्वरं सहस्रिणीभिरुपयाहि यज्ञं ।
वायो अस्मिन्त्सवने मादयस्व यूयं पात स्वस्तिभिः सदा नः ॥
देवानां भद्रा सुमतिर् ऋजूयतां देवानां रातिरभि नो निवर्तताम् ।
देवानां सख्यम् उपसेदिमा वयं देवा ना आयुः प्रतिरन्तु जीवसे ॥
भद्रं कर्णेभिः शृणुयाम देवा भद्रं पश्येमाक्षभिर्यजत्राः ।
स्थिरैरङ्गैस्तुष्टुवांसस्तनूभिर् व्यशेम देवहितं यदायुः ॥
शतमिन्नु शरदो अन्ति देवा यत्रा नश्चक्रा जरसं तनूनां ।
पुत्रासो यत्र पितरो भवन्ति मा नो मध्या रीरिषतायुर्गन्तोः ॥
आ वो देवास ईमहे ॥
उत देवा अवहितं देवा उन्नयथा पुनः ।
उतागश्चक्रुषं देवा देवा जीवयथा पुनः ॥
यज्ञेन यज्ञमयजन्त देवाः ॥

4.14.3 अनुवाकः3  
अग्ने नय ॥
प्र वः शुक्राय भानवे भरध्वं हव्यं मतिं चाग्नये सुपूतं ।
यो दैव्यानि मानुषा जनूँष्यन्तर्विश्वानि विद्मना जिगाति ॥
अग्ने त्वं पारय ॥
अछा गिरो मतयो देवयन्तीरग्निं यन्ति द्रविणं भिक्षमाणाः ।
सुसंदृशँ सुप्रतीकं स्वञ्चँ हव्यवाहमरतिं मानुषाणां ॥
अग्ने त्वमस्मद् युयोध्यमीवा अनग्नित्रा अभ्यमन्त कृष्टीः ।
पुनरस्मभ्यँ सुविताय देव क्षां विश्वेभिरमृतेभिर्यजत्र ॥
प्र कारवो मनना वच्यमाना देवद्रीचीं नयत देवयन्तः ।
दक्षिणावाड् वाजिनी प्राच्येति हविर्भरन्त्यग्नये घृताची ॥
उदुत्तमं, अस्तभ्नाद् द्यां, इमां धियम् ॥
कितवासो यद् रिरिपुर्न दीवि यद्वा घा सत्यं उत यन् न विद्म ।
सर्वा ता विष्य शिथिरेव देवाथा ते स्याम वरुण प्रियासः ॥
अव ते हेडो वरुण, तत्त्वायामि ॥
पावीरवी कन्या चित्रायुः सरस्वती वीरपत्नी धियं धात् ।
ग्नाभिरछिद्रं शरणं सजोषा दुराधर्षं गृणते शर्म यंसत् ॥
आ नो दिवः ॥
इमा जुह्वाना युष्मदा नमोभिः प्रति स्तोमं सरस्वति जुषस्व ।
तव शर्मन् प्रियतमे दधाना उपस्थेयाम शरणं न वृक्षं ॥
यस्ते स्तनः शशयो यो मयोभूर्येण विश्वा पुष्यसि वार्याणि ।
यो रत्नधा वसुविद्यः सुदत्रः सरस्वति तमिह धातवे कः ॥
सरस्वत्यभि नो नेषि वस्य , इदं ते हव्यं ॥

4.14.4 अनुवाकः4  
आ वेधसं नीलपृष्ठं बृहन्तं बृहस्पतिं सदने सादयध्वं ।
सादद्योनिं दमा आ दीदिवांसं हिरण्यवर्णमरुषं सपेम ॥
स हि शुचिः शतपत्रः स शुन्ध्युर् हिरण्यवाशीरिषिरः स्वर्षाः ।
बृहस्पतिः स स्वावेश ऋष्वः पुरू सखिभ्य आसुतिं करिष्ठः ॥
बृहस्पतिः, स सुष्टुभा ॥
बृहस्पते अति यदर्यो अर्हाद् द्युमद्विभाति क्रतुमज्जनेषु ।
यद् दीदयच् शवस ऋतप्रजात तदस्मासु द्रविणं धेहि चित्रम् ॥
एवा पित्रे विश्वदेवाय वृष्णे ॥
सूर्यो देवीं उषसं रोचमानां मर्यो न योषामभ्येति पश्चा ।
यत्रा नरो देवयन्तो युगानि वितन्वते प्रति भद्राय भद्रम् ॥
भद्रा अश्वा, स्तत्सूर्यस्य ॥
तन् मित्रस्य वरुणस्याभिचक्षे सूर्यो रूपं कृणुते द्यौरुपस्थे ।
अनन्तमन्यद् रुशदस्य पाजः कृष्णमन्यद्धरितः संभरन्ति ॥
अद्या देवा उदिता सूर्यस्य निरंहसः पिपृता निरवद्यात् ।
तन् नो मित्रो वरुणो मामहन्ताम् अदितिः सिन्धुः पृथिवी उत द्यौः ॥
चित्रं देवानां उदगाद् अनीकं , सुत्रामाणं , महीम् ऊ षु , अदितिः पाशान् ॥
अदितिर् द्यौर् अदितिर् अन्तरिक्षमदितिर् माता स पिता स पुत्रः ।
विश्वे देवा अदितिः पञ्च जना अदितिर् जातं अदितिर्जनित्वं ॥
विष्टंभो दिवः, स्तीर्णं बर्हिः ॥


4.14.5 अनुवाकः5  
विष्णोर्नु कं , तदस्य, प्र तद्विष्णुः ॥
परो मात्रया तन्वा वृधान न ते महित्वमन्वश्नुवन्ति ।
उभे ते विद्म रजसी पृथिव्या विष्णो देव त्वं परमस्य वित्से ॥
विचक्रमे पृथिवीं एष एतां क्षेत्राय विष्णुर्मनुषे दशस्यन् ।
ध्रुवासो अस्य कीरयो जनास उरुक्षितिं सुजनिमा चकार ॥
त्रिर्देवः पृथिवीं एष एतां विचक्रमे शतर्चसं महित्वा ।
प्र विष्णुरस्तु तवसस्तवीयाँस्त्वेषं ह्यस्य स्थविरस्य नाम ॥
इन्द्रं नरो नेमधिता, युजे रथं ॥
जगृह्मा ते दक्षिणमिन्द्र हस्तं वसूयवो वसुपते वसूनां ।
विद्मा हि त्वा गोपतिँ शूर गोनामस्मभ्यं चित्रं वृषणं रयिं दाः ॥
तवेदं विश्वमभितः पशव्यं यत् पश्यसि चक्षसा सूर्यस्य ।
गवां असि गोपतिरेक इन्द्र भक्षीमहि ते प्रयतस्य वस्वः ॥
समिन्द्र नः ॥
आराच् शत्रुमपबाधस्व दूरम् उग्रो यः शम्बः पुरुहूत तेन ।
अस्मे धेहि यवमद्गोमदिन्द्र कृधी धियं जरित्रे वाजरत्नाम् ॥
इन्द्रो बलं रक्षितारं दुघानां करेणेव विचकर्ता रवेण ।
स्वेदाञ्जिभिराशिरं इछमानोऽरोदयत् पणिमा गा अमुष्णात् ॥
अध्वर्यवो यो दृभीकं जघान यो गा उदाजदपि हि बलं वः ।
तस्मा एतमन्तरिक्षे न वातं इन्द्रं सोमैर् ओर्णुत जूर्न वस्त्रैः ॥
इन्द्रा ओषधीरसनोदहानि वनस्पतीँरसनोदन्तरिक्षम् ।
बिभेद वलं नुनुदे विवाचोऽथाभवद् दमिताभिक्रतूनां ॥
यो हत्वाहिमरिणात्सप्त सिन्धून् यो गा उदाजदपधा वलस्य ।
यो अश्मनोर् अन्तरग्निं जजान सँवृक् समत्सु स जनासा इन्द्रः ॥
अभि स्ववृष्टिम् ॥
भिनद्वलमङ्गिरोभिर्गृणानो वि पर्वतस्य दृंहितानि ऐरत् ।
रिणग् रोधांसि कृत्रिमानि एषां सोमस्य ता मदा इन्द्रश्चकार ॥


4.14.6 अनुवाकः6  
विष्णुं देवं वरुणं ऊतये भगं मेदसा देवा वपया यजध्वं ।
ता नो यज्ञं आगतं विश्वधेना प्रजावदस्मे द्रविणेह धत्तं ॥
मेदसा देवा वपया यजध्वं विष्णुं च देवं वरुणं च रातिम् ।
ता नो अमीवां अपबाधमाना इमं यज्ञं जुषमाणा उपेतं ॥
विष्णूवरुणा युवमध्वराय नो विशे जनाय महि शर्म यच्छतं ।
दीर्घप्रयज्यू हविषा वृधाना ज्योतिषारातीर्दहतं तमांसि ॥
ययोर् ओजसा स्कभिता रजांसि वीरेभिर् वीरतमा शविष्ठा ।
या पत्येते अप्रतीता सहोभिर्विष्णू अगन्वरुणा पूर्वहूतिम् ॥
विष्णूवरुणा अभिशस्तिपावा देवा यजन्त हविषा घृतेन ।
अपामीवां सेधतं रक्षसश्चाथा धत्तं यजमानाय शं योः ॥
अंहोमुचा वृषभा सुप्रतूर्ती देवानां देवतमा शविष्ठा ।
विष्णूवरुणा प्रतिहर्यतं न इदं नरा प्रयतं ऊतये हविः ॥
आ देवो याति सविता सुरत्नोऽन्तरिक्षप्रा वहमानो अश्वैः ।
हस्ते दधानो नर्या पुरूणि निवेशयञ्च प्रसुवञ् च भूम ॥
अभीवृतं कृशनैर्विश्वरूपं हिरण्यशम्यं यजतो बृहन्तम् ।
आस्थाद्रथं सविता चित्रभानुः कृष्णा रजांसि तविषीं दधानः ॥
स घा नो देवः सविता सहावासाविषद्वसुपतिर्वसूनि ।
विश्रयमाणो अमतिम् उरूचीं मर्तभोजनं अध रासते नः ॥
आ कृष्णेन रजसा, वामं अद्य ॥
भगं धियं वाजयन्तः पुरंधिं नराशंसो ग्नास्पतिर्नो अव्यात् ।
आये वामस्य संगथ रयीणां प्रिया देवस्य सवितुः स्याम ॥
या ओषधयो , अश्वावतीम् , ओषधीरिति मातरो , अति विश्वाः परिष्ठा , यदोषधयः संगच्छन्ते , अन्या वो  अन्याम् ॥
 
4.14.7 अनुवाकः7  
मही द्यावापृथिवी इह ज्येष्ठे रुचा भवतां शुचयद्भिरर्कैः ।
यत् सीँ वरिष्ठे बृहती विमिन्वन् रुवद्धोक्षा पप्रथानेभिरेवैः ॥
प्र पूर्वजे ॥
स इत् स्वपा भुवनेष्वास य इमे द्यावापृथिवी जजान ।
उर्वी गभीरे रजसी सुमेके अवंशे धीरः शच्या समैरत् ॥
भूरि द्वे अचरन्ती चरन्तं पद्वन्तं गर्भमपदी दधाते ।
नित्यं न सूनुं पित्रोरुपस्थे द्यावा रक्षतं पृथिवी नो अभ्वात् ॥
इदं द्यावापृथिवी सत्यमस्तु पितर्मातर्यदिहोपब्रुवे वां ।
भूतं देवानामवमे अवोभिर्विद्यामेषं वृजनं जीरदानुम् ॥
उर्वी पृथ्वी बहुले दूरेअन्ते उपब्रुवे नमसा यज्ञे अस्मिन् ।
दधाते ये सुभगे सुप्रतूर्ती द्यावा रक्षतं पृथिवी नो अभ्वात् ॥
इन्द्रो भूतस्य भुवनस्य राजेन्द्रो दाधार पृथिवीं उतेमां ।
इन्द्रे ह विश्वा भुवना श्रितानीन्द्रं मन्ये पितरं मातरं च ॥
इन्द्रः पृणन्तं पपुरिं चेन्द्रा इन्द्रः स्तुवन्तं स्तवितारमिन्द्रः ।
दधाति शक्रः सुकृतस्य लोक इन्द्रं मन्ये पितरं मातरं च ॥
इन्द्रो द्यौरुर्व्युत भूमिरिन्द्रा इन्द्रः समुद्रो अभवद् गभीरः ।
उर्वन्तरिक्षं स जनासा इन्द्रा इन्द्रं मन्ये पितरं मातरं च ॥

इन्द्रो वृत्रं वज्रेणावधीद्धीन्द्रो व्यंसं उत शुष्णमिन्द्रः ।
इन्द्रः पुरः शम्बरस्याभिनद्धीन्द्रं मन्ये पितरं मातरं च ॥
इन्द्रो बभूव ब्रह्मणा गभीर इन्द्रा आभूतः परिभूष्विन्द्रः ।
इन्द्रो भविष्यदुत भूतमिन्द्रा इन्द्रं मन्ये पितरं मातरं च ॥
इन्द्रोऽस्मं अवतु वज्रबाहुरिन्द्रे भूतानि भुवनानीन्द्रे ।
अस्माकमिन्द्रो भवतु प्रसाह इन्द्रं मन्ये पितरं मातरं च ॥
उत स्या नः सरस्वती जुषाणोपश्रुवत् सुभगा यज्ञे अस्मिन् ।
द्युतद्युभिर्नमस्यैरियाणा राया युजा चिदुत्तरा सखिभ्यः ॥
प्र क्षोदसा धायसा सस्र एषा सरस्वती धरुणमायसी पूः ।
प्र बाधमाना रथ्येव याति विश्वा अपो महिना सिन्धुरन्याः ॥
एकाचेतत् सरस्वती नदीनां शुचिर्यती गिरिभ्या आ समुद्रात् ।
रायश्चेतन्ती भुवनस्य भूरेर्घृतं पयो दुदुहे नाहुषाय ॥
इदमददाद्रभसं ऋणच्युतं दिवोदासं वध्रीयश्वाय दाशुषे ।
या शस्वन्तमाचखादावसं पणिं ता ते दात्राणि तविषा सरस्वति ॥
अयम् उ ते सरस्वति वसिष्ठो द्वारा ऋतस्य सुभगे व्यावः ।
वर्ध शुभ्रे स्तुवते रासि वाजान् यूयं पात स्वस्तिभिः सदा नः ॥
इयं शुष्मेभिर् बिसखा इवारुजत् सानु गिरीणां तविषेभिर् ऊर्मिभिः ।
पारावतघ्नीमवसे सुवृक्तिभिः सरस्वतीमाविवासेम धीतिभिः ॥


4.14.8 अनुवाकः8  
शुचिं नु स्तोमं , श्नथद् वृत्रम्, उभा वां इन्द्राग्नी, प्र चर्षणिभ्या , आ वृत्रहणा ,
गीर्भिर्विप्र, स्त्वष्टा दधत् , तन् नस्तुरीपं , त्वष्टा वीरम् ॥व
पिशङ्गरूपः सुभरो वयोधाः श्रुष्टी वीरो जायते देवकामः ।
प्रजां त्वष्टा विष्यतु नाभिमस्मे अधा देवानामप्येतु पाथः ॥
देव त्वष्टः ॥
आविष्ट्यो वर्धते चारुरासु जिह्मानां ऊर्ध्वः स्वयशा उपस्थे ।
उभे त्वष्टुर् बिभ्यतुर् जायमानात् प्रतीची सिंहं प्रतिचेतयेते ॥
जगृह्मा ते दक्षिणमिन्द्र हस्तं ॥
सुब्रह्माणं देववन्तं महान्तम् उरुं गभीरं पृथुबुध्नमिन्द्र ।
श्रुतऋषिमुग्रम् अभिमातिषाहमस्मभ्यं चित्रं वृषणं रयिं दाः ॥
वनीवानो मम दूतासा इन्द्रं स्तोमाश्चरन्ति सुमतीरियाणाः ।
हृदिस्पृशो मनसा वच्यमाना अस्मभ्यं चित्रं वृषणं रयिं दाः ॥
स्वायुधं स्ववसं सुनीथं चतुःसमुद्रं धरुणं रयीणां ।
चर्कृत्यं शंस्यं भूरिवारं उग्रम् अस्मभ्यं चित्रं वृषणं रयिं दाः ॥
अश्वावन्तं रथिनं वीरवन्तं सहस्रिणं शतिनं वाजमिन्द्र ।
भद्रव्रातं विप्रवीरं स्वर्षामस्मभ्यं चित्रं वृषणं रयिं दाः ॥
सनद्वाजं विप्रवीरं तरुत्रं धनुस्पृतं शूशुवांसं सुदक्षम् ।
दस्युहनं पूर्भिदमिन्द्र सत्यमस्मभ्यं चित्रं वृषणं रयिं दाः ॥


4.14.9 अनुवाकः9  
त्वष्टा पत्नीभिरिह नः सजोषा देवो देवीभिर्हविषो जुषाणः ।
उपो रयिं बहुलं विष्यता नः शृणोत नः सुमतिं यज्ञियासः ॥
रेतोधा यस्य भुवनस्य देवः ससाद योनौ जनिता जनिष्ठः ।
रूपाणि कृण्वन् विदधद्वपूँषि त्वष्टा पत्नीभिश्चरति प्रजानन् ॥
त्वष्टा पत्नीभिरनु मंहनेवाग्रेयावा धिषणे यं दधाते ।
विश्वा वसु हस्तयोरादधानोऽन्तर्मही रोदसी याति साधन् ॥
आ नो वीरेभिर्जनिता मतीनां गोभिरश्वेभिर्वसुभिर्वसूयन् ।
समञ्जानो धामभिर्विश्वरूपैस्त्वष्टा पत्नीभिश्चरति प्रजानन् ॥
त्वष्टा रेतो भुवनस्य पत्नीर्विकृण्वानास्तनयं भूरि पश्वः ।
ग्ना वो देवी रोदसी तच् शृणोता नो रयिं जनत विश्ववारं ॥
यज्ञं च नस्तन्वं च प्रजां च रयिं च नो जनत विश्वरूपं ।
योनौ रेतो दधदस्मे नु त्वष्टा देवीः पत्नीर्जनत जीवसे नः ॥
वि मच् श्रथाय रशनां इवाग ऋध्याम ते वरुण खाम् ऋतस्य ।
मा तन्तुश्छेदि वयतो धियं मे मा मात्रा शार्यपसः पुर ऋतोः ॥
पर ऋणा सावीरध मत्कृतानि माहं राजन्नन्यकृतेन भोजं ।
अव्युष्टा इन्नु भूयसीरुषासा आ नो वीरान्वरुण तासु शाधि ॥
अपो षु म्यक्ष वरुण भियसं मत् सम्राड् ऋतावोऽनु नो गृभाय ।
दामेव वत्साद्विमुमुग्ध्यँहो नहि त्वदारे निमिषश्चनेशे ॥
यो मे राजन् युज्यो वा सखा वा स्वप्ने भयं भीरवे मह्यमाह ।
स्तेनो वा यो दिप्सति नो वृको वा त्वं तस्माद्वरुण पाह्यस्मान् ॥
मा नो वधैर्वरुण ये त इष्टा एनः कृण्वन्तमरुण भ्रीणन्ति ।
मा ज्योतिषः प्रवसथानि गन्म वि षू मृधः शिश्रथो जीवसे नः ॥
क्व त्यानि नौ सख्या बभूवुः सचावहै यदवृकं पुरा चित् ।
बृहन्तं मानं वरुण स्वधावः सहस्रद्वारं जगमा गृहं ते ॥
मूर्धानं दिवः, पृष्टो दिवि, वैश्वानरस्य सुमतौ स्याम, त्वमग्ने शोचिषा शोशुचानो, 
अग्निः प्रातः सवनात् , विश्वं विव्याच ॥


4.14.10 अनुवाकः10  
आ वां रथो रोदसी बद्बधानो हिरण्ययो वृषभिर् यात्वश्वैः ।
घृतवर्तनिः पविभी रुचान इषां वोढा नृपतिर्वाजिनीवान् ॥
स पप्रथानो अभि पञ्च भूमा त्रिवन्धुरो मनसायातु युक्तः ।
विशो येन गच्छथो देवयन्तीः कुत्रा चिद्यामं अश्विना दधाना ॥
स्वश्वा यशसायातमर्वाग् दस्रा निधिं मधुमन्तं पिबाथः ।
वि वां रथो वध्वा यादमानोऽन्तान् दिवो बाधते वर्तनिभ्यां ॥
यो ह स्य वां रथिरा वस्त उस्रा रथो युजानः परियाति वर्तिः ।
तेन नः शं योरुषसो व्युष्टौ नि अश्विना वहतं यज्ञे अस्मिन् ॥
युवोः श्रियं परि योषावृणीत सूरो दुहिता परितक्म्यायां ।
यद्देवयन्तमवथः शचीभिः परि घ्रंसं ओमना वां वयो गात् ॥
युवं भुज्युमवविद्धं समुद्र उदूहथुरर्णसो अस्रिधानैः ।
पतत्रिभिरश्रमैरव्यथिभिर् दंसनाभिरश्विना पारयन्ता ॥
ब्रह्मणस्पते त्वमस्य यन्ता ॥
स ईँ सत्येभिः सखिभिः शुचद्भिर्गोधायसं वि धनसैरदर्दः ।
ब्रह्मणस्पतिर् वृषभिर्वराहैर् घर्मस्वेदेभिर्द्रविणं व्यानट् ॥
ब्रह्मणस्पतेरभवद्यथावशं सत्यो मन्युर्महि कर्मा करिष्यतः ।
यो गा उदाजत्स दिवे वि चाभजन्महीव रीतिः शवसासरत्पृथक् 
इन्धानो अग्निं वनवद्वनुष्यतः कृतब्रह्मा शूशुवद् रातहव्या इत् ।
 ॥
जातेन जातं अति स प्रसर्सृते यं यं युजं कृणुते ब्रह्मणस्पतिः ॥
ब्रह्मणस्पते सूयमस्य विश्वहा ॥
स इज्जनेन स विशा स जन्मना स पुत्रैर्वाजं भरते धना नृभिः ।
देवानां यः पितरं आविवासति श्रद्धामना हविषा ब्रह्मणस्पतिम् ॥
आयातं मित्रावरुणा सुशस्त्य् उप प्रिया नमसा हूयमाना ।
सं या अप्नःस्थो अपसेव जनाच् श्रुधीयतश्चिद्यतथो महित्वा ॥
युवं वस्त्राणि पीवसा वसाथे युवोरछिद्रा मन्तवो ह सर्गाः ।
अवातिरतमनृतानि विश्व ऋतेन मित्रावरुणा सचेथे ॥
को नु वां मित्रावरुणा ऋतायन् दिवो वा महः पार्थिवस्य वा दे ।
ऋतस्य वा सदसि त्रासीथां नो यज्ञायते वा पशुषो नु वाजान् ॥
तत् सु वां मित्रावरुणा महित्वं ईर्मा तस्थुषीरहभिर् दुदुह्रे ।
विश्वाः पिन्वथः स्वसरस्य धेना अनु वां एकः पविराववर्त ॥
यद् बंहिष्ठं नातिविधे सुदानू अछिद्रं शर्म भुवनस्य गोपा  ।
तेन नो मित्रावरुणा अविष्टँ सिषासन्तो जिगीवांसः स्याम ॥
प्र बाहवा ॥


4.14.11 अनुवाकः11  

आ नो विश्वा आस्क्रा गमन्त देवा मित्रो अर्यमा वरुणः सजोषाः ।
भुवन् यथा नो विश्वे वृधासः करन्त्सुषाहा विथुरं न शवः ॥
शं नो देवा विश्वदेवा भवन्तु शं सरस्वती सह धीभिरस्तु ।
शमभिषाचः शम् उ रातिषाचः शं नो दिव्याः पार्थिवाः शं नो अप्याः ॥
ये सवितुः सत्यसवस्य विश्वे मित्रस्य व्रते वरुणस्य देवाः ।
ते सौभगं वीरवद्गोमदप्नो दधातन द्रविणं चित्रमस्मे ॥
सुगा वो देवो , विश्वे देवाः ॥
द्यौः  पितः पृथिवि मातरध्रुगग्ने भ्रातर्वसवो मृडता नः ।
विश्व आदित्या अदिते सजोषा अस्मभ्यँ शर्म बहुलं वियन्त ॥
ईडे अग्निं स्ववसं नमोभिरिह प्रसत्तो विचयत् कृतं नः ।
रथैरिव प्रभरे वाजयद्भिः प्रदक्षिणिन्मरुतां स्तोमं अश्याम् ॥
त्विषीमन्तो अध्वरस्येव दिद्युत् त्रिषुच्यवसो जुह्वो नाग्नेः ।
अर्चत्रयो धुनयो न वीरा भ्राजज्जन्मानो मरुतो अधृष्टाः ॥
अग्ने याहि दूत्यं मा रिषण्यो देवं अछा ब्रह्मकृता गणेन ।
सरस्वतीं मरुतो अश्विनापो यक्षि देवान् रत्नधेयाय विश्वान् ॥
प्र चित्रमर्कं गृणते तुराय ॥
ये अग्नयो न शोशुचन्निधाना द्विर्यत् त्रिर्मरुतो वावृधन्त ।
अरेणवो हिरण्ययास एषां साकं नृम्णैः पौँस्येभिश्च भूवन् ॥
आ वो यन्तूदवाहासो अद्य ॥
सत्यं बृहद् ऋतं उग्रं दीक्षा तपो ब्रह्म यज्ञाः पृथिवीं धारयन्ति ।
सा नो भूतस्य भुवनस्य पत्नि उरुं लोकं पृथिवी नः कृणोतु ॥
असंबाधा या मध्यतो मानवेभ्यो यस्या उद्वतः प्रवतः समं महत् ।
नानारूपा ओषधीर् या बिभर्ति पृथिवी नः प्रथतां राध्यतां नः ॥
यां रक्षन्त्यस्वप्ना विश्वदानीं देवा भूमिं पृथिवीमप्रमादं ।
सा नो मधु घृतं दुहामथो उक्षतु वर्चसा ॥
यस्यां पूर्वे पूर्वजना विचक्रिरे यस्यां देवा असुरानभ्यवर्तयन् ।
या बिभर्ति बहुधा प्राणदेजत् सा नो भूमिः पूर्वपेयं दधातु ॥
यास्ते प्राचीः प्रदिशो या उदीचीर् याश्च भूम्यधराग् याश्च पश्चा ।
शिवास्ता मह्यं चरते भवन्तु मा निपप्तं भुवने शिश्रियाणः ॥
विश्वंभरा वसुधानी पुरुक्षुद्धिरण्यवर्णा जगतः प्रतिष्ठा ।
वैश्वानरं बिभ्रती भूमिरग्निमिन्द्र ऋषभा द्रविणं नो दधातु ॥


4.14.12 अनुवाकः12  
आ वां मित्रावरुणा हव्यदातिं नमसा देवा अवसा ववृत्याम् ।
अस्माकं ब्रह्म पृतनासु सह्या अस्माकं वृष्टिर् दिव्या सुपारा ॥
ऋतस्य गोपा अधितिष्ठथो रथं सत्यधर्माणा परमे व्योमन् ।
यमत्र मित्रावरुणावथो युवं तस्मै वृष्टिर्मधुमत् पिन्वते दिवः ॥
वाचं सु मित्रावरुणा ऋतावरीं पर्जन्यश्चित्राँ वदति त्विषीमतीम् ।
अभ्रा वसत(वसथ) मरुतः सु मायया द्यां वर्षयतमरुणामरेपसं ॥
सम्राजा अस्य भुवनस्य राजथो मित्रावरुणा विदथे स्वर्दृशा ।
वृष्टिँ वां राधो अमृतत्वं ईमहे द्यावापृथिवी विचरन्ति तन्यवः ॥
आ नो मित्रावरुणा हव्यजुष्टिं घृतैर्गव्यूतिम् उक्षतं इडाभिः ।
प्रति वां अत्र वरं आ जनाय पृणीतं उद्नो दिव्यस्य चारोः ॥
सम्राजा उग्रा वृषभा दिवस्पती पृथिव्या मित्रावरुणा विचर्षणी ।
चित्रेभिरभ्रैरुपतिष्ठतो रवं द्यां वर्षयतो असुरस्य मायया ॥
आ ते महो , यो जात एवा , अभि गोत्राणि ॥
आभिः स्पृधो मिथतीररिषण्यन्नमित्रस्य व्यथया मन्युमिन्द्र ।
आभिर्विश्वा अभियुजो विषूचीरार्याय विशोऽवतारीर्दासीः ॥
अयं शृण्वे अध जयन्नुत घ्नन्नयम् उत प्रकृणुते युधा गाः ।
यदा सत्यं कृणुते मन्युमिन्द्रो विश्वं दृढं भयता एजदस्मात् ॥
अनु स्वधामक्षरन्नापो अस्यावर्धत मध्या आ नाव्यानां ।
सध्रीचीनेन मनसा तमिन्द्रा ओजिष्ठेन हन्मनाहन्नभि द्यून् ॥
इन्द्रस्तरस्वानभिमातिहोग्रो हिरण्यवर्ण इषिरः स्वर्षाः ।
तस्य वयं सुमतौ यज्ञियस्यापि भद्रे सौमनसे स्याम ॥
हिरण्यवर्णो अभयं कृणोत्वभिमातिहेन्द्रः पृतनासु जिष्णुः ।
स नः शर्म त्रिवरूथं वियंसद् यूयं पात स्वस्तिभिः सदा नः ॥
इन्द्रं स्तुहि वज्रिणं सोमपृष्ठं पुरोडाशस्य जुषतां हविर् नः ।
हत्वाभिमातीः पृतनाः सहस्वानथाभयं कृणुहि विश्वतो नः ॥
स्तुहि शूरं वज्रिणमप्रतीकं वृत्रहणं पुरुहूतं इन्द्रम् ।
य एका इच् शतपतिर्जनेषु तस्मा इन्द्राय हविषा जुहोत ॥
इन्द्रो देवानामधिपाः पुरोहितो विशां पतिरभवद्वाजिनीवान् ।
अभिमातिहा तविषस्तुविष्मानस्मभ्यं चित्रं वृषणं रयिं दात् ॥
य इमे द्यावापृथिवी महित्वा बलेनादृंहदभिमातिहेन्द्रः ।
स नो हविः प्रतिगृभ्णातु रातये देवानां देवो निधिपा नो अव्यात् ॥


4.14.13 अनुवाकः13  
इन्द्रो वृत्रमतरद् वृत्रतूर्येऽनाधृष्यो मघवा शूरा इन्द्रः ।
अन्वेनं विशो अमदन्त पूर्वीरयं राजा जगतश्चर्षणीनां ॥
स एव वीरः स उ वीर्यावान्त्स एकराजो जगतः परस्पाः ।
यदा वृत्रमतरच् शूरा इन्द्रो अथैकराजो अभवज्जनानां ॥
इन्द्रो यज्ञं वर्धयन् विश्ववेदाः पुरोडाशस्य जुषतां हविर् नः ।
वृत्रं तीर्त्वा दानवं वज्रबाहुर् दिशोऽदृंहद् दृंहिता दृंहणेन ॥
इमं यज्ञं वर्धयन् विश्ववेदाः पुरोडाशं प्रतिगृभ्णात्विन्द्रः ।
यदा वृत्रमतरच् शूरा इन्द्रो अथाभवद् दमिताभिक्रतूनां ॥
अहन् वृत्रम् ॥
इन्द्रो देवाञ् शम्बरहत्य आवदिन्द्रो देवानामभवत् पुरोगाः ।
इन्द्रो यज्ञे हविषा वावृधानो वृत्रतूर्नो अभयं शर्म यंसत् ॥
इन्द्रस्य वृष्णो, जनिष्ठा उग्र , इन्द्र एषां नेता, भूरि चकर्थ ॥
त्वं मानेभ्य इन्द्र विश्वजन्या रदा मरुद्भिः शुरुधो गोअग्राः ।
स्तवानेभिः स्तवस इन्द्र देवैर्विद्यामेषं वृजनं जीरदानुम् ॥
यः सप्त सिन्धूँरदधात् पृथिव्यां यः सप्त लोकानकृणोद्दिशश्च ।
इन्द्रो हविष्मान्त्सगणो मरुद्भिर् वृत्रतूर्नो यज्ञं इहोपयासत् ॥
समिद्धा इन्द्रो , अनवस्ते ॥
इन्द्रस्य नु वीर्याणि प्रवोचं यानि चकार प्रथमानि वज्री ।
अहन्नहिमन्वपस्ततर्द प्र वक्षणा अभिनत् पर्वतानां ॥
अहन्नहिं पर्वते शिश्रियाणं त्वष्टास्मै वज्रं स्वर्यं ततक्ष ।
वाश्रा इव धेनवः स्यन्दमाना अञ्जः समुद्रमवजग्मुरापः ॥
इन्द्रो यातोऽवसितस्य राजा शमस्य च शृङ्गिणो वज्रबाहुः ।
सेदु राजा क्षयति चर्षणीनामरान् न नेमिः परि ता बभूव ॥
अभि सिध्मो अजिगाद् अस्य शत्रून् वि तिग्मेन वृषभेणा पुरोऽभेत् ।
सं वज्रेणाभिनद् वृत्रमिन्द्रः प्र स्वां मतिमतिरच् शाशदानः ॥


4.14.14 अनुवाकः14  
त्वमपो वि दुरो विषूचीरिन्द्र दृढमरुजः पर्वतस्य ।
राजाभवो जगतश्चर्षणीनां साकं सूर्यं जनयन् द्यां उषासं ॥
इन्द्रो राजा जगतश्चर्षणीनामधि क्षमि विषुरूपं यदस्ति ।
ततो ददाति दाशुषे वसूनि चोदद् राध उपस्तुतश्चिदर्वाक् ॥
स्वादोरित्था विषूवतो मध्वः पिबन्ति गौर्यः ।
या इन्द्रेण सयावरीर्दस्रा मदन्ति शोभसे वस्वीरनु स्वराज्यं ॥
युध्मस्य ते वृषभस्य स्वराज्ञ उग्रस्य यूनः स्थविरस्य घृष्वेः ।
अजूर्यतो वज्रिणो वीर्याणीन्द्रः श्रुतस्य महतो महानि ॥
इदं नमो वृषभाय स्वराज्ञ उक्थशुष्माय तवसेऽवाचि ।
अस्मिन्निन्द्र वृजने सर्ववीराः स्मत् सूरिभिस्तव शर्मन्त्स्याम ॥
अस्माकमिन्द्रः समृतेषु ध्वजेषु ॥
आदित्यानामवसा नूतनेन सक्षीमहि शर्मणा शंतमेन ।
अनागास्त्वे अदितित्वे तुरास इमं यज्ञं दधतु श्रोषमाणाः ॥
न दक्षिणा विचिकिते न सव्या न प्राचीनं आदित्या नोत पश्चा ।
पाक्या चिद्वसवो धीर्या चिद् युष्मानीतो अभयं ज्योतिरश्याम् ॥
धारयन्तः ॥
तिस्रो भूमीर् धारयंस्त्रीन् रुत द्यूंस्त्रीणि व्रता विदथे अन्तरेषाम् ।
ऋतेनादित्या महि वो महित्वं तदर्यमन्वरुण मित्र चारु ॥
यज्ञो देवानां प्रत्येतु सुम्नम् ॥
शुचिरपः सूयवसा अदब्धा उपक्षयन्ति वृद्धवयाः सुवीरः ।
नकिष्टं घ्नन्त्यन्तितो न दूराद्य आदित्यानां भवति प्रणीतौ ॥
आदित्यो देव उदगात् पुरस्ताद्विश्वा भूतानि प्रति मोदमानः ।
तस्य देवाः प्रसवं यन्ति सर्वे यत्रास्य नाम परमं गुहा विदुः ॥
यस्य भान्ति केतवो यस्य रश्मयो यस्येमा विश्वा भुवनानि सर्वा ।
तस्यादित्यस्य प्रसवं मनामहे यस्तेजसा प्रथमजा विभाति ॥
विभाति केतुररुणः पुरस्तादादित्यो विश्वा भुवनानि सर्वा ।
सुगं नु पन्थां अन्वेति प्रजानन् पिता देवानामसुरो विपश्चित् ॥
व्रतेन यं व्रतिनो वर्धयन्ति देवा मनुष्याः पितरश्च सर्वे ।
तस्यादित्यस्य प्रसवं मनामहे यस्तेजसा प्रथमजा विभाति ॥
आदित्यः शुक्र उदगात् पुरस्ताज्ज्योतिः कृण्वन् वि तमो बाधमानः ।
आभासमानः प्रदिशो नु सर्वा भद्रस्य कर्ता रोचमाना आगात् ॥
यदेदेनमदधुर्यज्ञियासो दिवि देवाः सूर्यमादितेयम् ।
यदा चरिष्णू  मिथुना अभूताम् आदित् प्रापश्यन् भुवनानि विश्वा ॥


4.14.15 अनुवाकः15  
वयमु त्वा गृहपते जनानामग्ने अकर्म समिधा बृहन्तम् ।
अस्थूरि नो गार्हपत्यानि सन्तु तिग्मेन नस्तेजसा संशिशाधि ॥
अग्ने स क्षेषद् ऋतपा ऋतेजा उरु ज्योतिर्नशते देवयुष्टे ।
यं त्वं मित्रेण वरुणः सजोषा देव पासि त्यजसा मर्तमंहः ॥
तेजिष्ठा यस्यारतिर्वनेराट् तोदो अध्वन् न वृधसानो अद्यौत् ।
अद्रोघो न द्रविता चेतति त्मन्नमर्त्योऽवर्त्र ओषधीषु ॥
आ यदिषे नृपतिं तेजा आनट् शुचि रेतो निषिक्तं द्यौरभीके ।
अग्निः शर्धमनवद्यं युवानं स्वाध्यं जनयत् सूदयच्च ॥
स तेजीयसा मनसा त्वोत उत शिक्ष स्वपत्यस्य शिक्षोः ।
अग्ने रायो नृतमस्य प्रभूतौ भूयाम ते सुष्टुतयश्च वस्वः ॥
स इदस्तेव प्रतिधादसिष्यञ् शिशीत तेजोऽयसो न धारां ।
चित्रध्रजतिररतिर् यो अक्तोर् वेर्न द्रुषद्वा रघुपत्मजंहाः ॥
हव्यवाडग्निरजरः पिता नः ॥
मथीद्यदीँ विष्टो मातरिश्वा होतारं विश्वाप्सुँ विश्वदेव्यं ।
नि यं दधुर्मनुष्यासु विक्षु स्वर्ण चित्रं वपुषे विभावं ॥
अयं स यस्य शर्मन्नवोभिरग्नेरेधते जरिताभिष्टौ ।
ज्येष्ठेभिर् यो भानुभिर् ऋभूणां पर्येति परिवीतो विभावा ॥
अदिद्युतत् स्वपाको विभावाग्ने यजस्व रोदसी उरूची ।
आयुं न यं नमसा रातहव्या अञ्जन्ति सुप्रयसं पञ्च जनाः ॥
स नो विभावा चक्षणिर्न वस्तोरग्निर्वन्दारु वेद्यश्चनो धात् ।
विश्वायुर् यो अमृतो मर्त्येषु पर्यभूदतिथिर् जातवेदाः ॥
यो भानुभिर्विभावा विभात्यग्निर्देवेभिर् ऋतावाजस्रः ।
आ यो विवाय सख्या सखिभ्योऽपरिह्वृतो अत्यो न सप्तिः ॥
यदग्न एषा समितिर् भवाति देवी देवेषु यजता यजत्र ।
रत्ना च यद्विभजासि स्वधावो भागं नो अत्र वसुमन्तं वीतात् ॥
एता ते अग्न उचथानि वेधो जुष्टानि सन्तु मनसे हृदे च ।
शकेम रायः सुधुरो यमं तेऽधि श्रवो देवभक्तं दधानाः ॥
वि पृक्षो अग्ने मघवानो अश्युर्वि सूरयो ददतो विश्वमायुः ।
सनेम वाजं समिथेष्वर्यो भागं देवेषु श्रवसे दधानाः ॥
आ नो गहि सख्येभिः शिवेभिर्महान्महीभिर् ऊतिभिः सरण्यन् ।
अस्मे रयिं बहुलं संतरुत्रं सुवाचं भागं यशसं कृधी नः ॥
कुर्मस्ता आयुरजरं यदग्ने यथा युक्तो जातवेदो न रिष्याः ।
अथा वहासि सुमनस्यमानो भागं देवेभ्यो हविषः सुजात ॥
हविषीव भजमानो ना आभाग् देवेभ्यः शिक्षन्नुत मानुषेभ्यः ।
त्वं देवानामसि यह्व होता स एनान् यक्षीषितो यजीयान् ॥


4.14.16 अनुवाकः16  
अग्ने दा , दा नो अग्ने , अग्निर्ददाति , अन्नपते अन्नस्य नो देहि , अग्निना रयिमश्नवत् , संसमिद् युवसे वृषन् , यास्ते ॥
यमो नो गातुं प्रथमो विवेद नैषा गव्यूतिर् अपभर्तवा उ ।
यत्रा नः पूर्वे पितरः परेयुर् एना जज्ञानाः पथ्या अनु स्वाः ॥
प्रेहि प्रेहि पथिभिः पूर्वेभिर्यत्रा नः पूर्वे पितरः परेताः ।
उभा राजाना स्वधया मदन्ता यमं पश्यासि वरुणं च देवं ॥
अङ्गिरोभिरागहि यज्ञियेभिर्यम वैरूपैरिह मादयस्व ।
विवस्वन्तं हुवे यः पिता तेऽस्मिन् यज्ञे बर्हिष्या निषद्य ॥
इमं यम प्रस्तरमा हि सीदाङ्गिरोभिः पितृभिः संविदानः ।
आ त्वा मन्त्राः कविशस्ता वहन्त्व् एना राजन् हविषा मादयस्व ॥
मातली कव्यैर्यमो अङ्गिरोभिर्बृहस्पतिर् ऋक्वभिर्वावृधानः ।
यांश्च देवा वावृधुर् ये च देवान्त्स्वाहान्ये स्वधयान्ये मदन्ति ॥
परेयिवांसं प्रवतो महीरनु बहुभ्यः पन्थां अनुपस्पशानं ।
वैवस्वतं संगमनं जनानां यमं राजानं हविषा दुवस्य ॥
यास्ते पूषन्नावो अन्तः समुद्रे हिरण्ययीरन्तरिक्षे चरन्ति ।
ताभिर् यासि दूत्यं सूर्यस्य कामेन कृतः श्रव इछमानः ॥
शुक्रं ते अन्यद्यजतं ते अन्यत् ॥
पूषेमा आशा अनुवेद सर्वाः सो अस्मं अभयतमेन मेषत् ।
स्वस्तिदा आघृणिः सर्ववीरोऽप्रयुच्छन् पुर एतु प्रजानन् ॥
प्रपथे पथां अजनिष्ट पूषा प्रपथे दिवः प्रपथे पृथिव्याः ।
उभे अभि प्रियतमे सधस्थे आ च परा च चरति प्रजानन् ॥
पूषा सुबन्धुर्दिव आ पृथिव्या इडस्पतिर्मघवा दस्मवर्चाः ।
यं देवासो अददुः सूर्यायै कामेन कृतं तवसं स्वञ्चं ॥
अजाश्वः पशुपा वाजपस्त्यो धियंजिन्वो भुवने विश्वे अर्पितः ।
अष्ट्रां पूषा शिथिरामुद्वरीवृजत् संचक्षाणो भुवना देव ईयते ॥


4.14.17 अनुवाकः17  
यद्देवा देवहेडनं यद्वाचानृतमोदिम ।
आदित्यास्तस्मान् मुञ्चतर्तस्य त्वेनं आमुतः ॥
देवा जीवनकाम्या यद्वाचानृतमोदिम ।
तस्मान् न इह मुञ्चत विश्वे देवाः सजोषसः ॥
ऋतेन द्यावापृथिवी ऋतेन त्वं सरस्वति ।
कृतान् नः पाह्यंहसो यत् किंचानृतमोदिम ॥
इन्द्राग्नी मित्रावरुणौ सोमो धाता बृहस्पतिः ।
ते नो मुञ्चन्त्वेनसो यत् किंचानृतमोदिम ॥
सजातशँसादुत जामिशँसाज्ज्यायसः शँसादुत वा कनीयसः ।
अनाधृष्टं देवकृतं यदेनस्तस्मात् त्वमस्मान् जातवेदो मुमुग्धि ॥

यदन्तरिक्षं पृथिवीमुत द्यां यन्मातरं पितरं वा जिहिंसिम ।
अग्निर्नस्तस्मादेनसो गार्हपत्यः प्रमुञ्चतु दुरितानि यानि कानि च चकृम ॥
येन त्रितो अर्णवान् निर्बभूव येन सूर्यं तमसो निरमोचि ।
येनेन्द्रो विश्वा अजहादरातीस्तेनाहं ज्योतिषा ज्योतिरानशान अयाक्षि ॥
यद् दैव्यं ऋणमहं बभूव धिप्स्यँ वा संचकर जनेभ्यः ।
अग्निर्नस्तस्मादिन्द्रश्च संविदानौ प्रमुञ्चताम् ॥
यत् कुसीदमप्रतीतं मयेह येन यमस्य निधिना चरावः ।
एतत् तदग्ने अनृणो भवामि जीवन्न् एव प्रति हस्तानृणानि ॥
यद्धस्ताभ्यां चकर किल्बिषाण्यक्षाणां वग्मुमवजिघ्रमापः ।
उग्रं पश्याच्च राष्ट्रभृच्च तानि अप्सरसामनुदत्तानृणानि ॥
उग्रं पश्येद् राष्टभृत् किल्बिषानि यदक्षवृत्तमनुदत्तमेतत् ।
नेम् न ऋणान् ऋणवानीप्समानो यमस्य लोके निधिरजराय ॥
इमं मे वरुण श्रुधी हवमद्या च मृडय ।
त्वामवस्युराचके ॥
तत्त्वा यामि ब्रह्मणा वन्दमानस्तदाशास्ते यजमानो हविर्भिः ।
अहेडमानो वरुणेह बोध्य् उरुशँस मा ना आयुः प्रमोषीः ॥
उदुत्तमं वरुण पाशमस्मदवाधमं वि मध्यमं श्रथाय ।
अथा वयमादित्य व्रते तवानागसो अदितये स्याम ॥
अव ते हेडो वरुण नमोभिरव यज्ञेभिर् ईमहे हविर्भिः ।
क्षयन्न् अस्मभ्यमसुर प्रचेता राजन्न् एनांसि शिश्रथः कृतानि ॥
त्वं नो अग्ने वरुणस्य विद्वान् देवस्य हेडोऽवयासिसीष्ठाः ।
यजिष्ठो वह्नितमः शोशुचानो विश्वा द्वेषांसि प्रमुमुग्ध्य् अस्मत् ॥
स त्वं नो अग्नेऽवमो भवोती नेदिष्ठो अस्या उषसो व्युष्टौ ।
अवयक्ष्व नो वरुणँ रराणो वीहि मृडीकं सुहवो न एधि ॥
संकसुको विकसुको निर्ऋतो यश्च निस्वनः ।
तेऽस्मद्यक्ष्ममनागसो दूराद् दूरम् अचीचतं ॥
निर्यक्ष्ममचीचते कृत्यां निर्ऋतिं चकार ।
तेन योऽस्मत् समृछातै तमस्मै प्रसुवामसि ॥
दुःशँसानुशँसाभ्यां घनेनानुघनेन च ।
तेन योऽस्मत् समृछातै तमस्मै प्रसुवामसि ॥
सं वर्चसा पयसा सं तनूभिरगन्महि मनसा सं शिवेन ।
त्वष्टा सुदत्रो विदधातु रायोऽनु नो मार्ष्टु तन्वो यद्विरिष्टं ॥


4.14.18 अनुवाकः18  
शुची वो हव्या मरुतः शुचीनां शुचिँ हिनोम्यध्वरं शुचिभ्यः ।
ऋतेन सत्यं ऋतसाप आयञ् शुचिजन्मानः शुचयः पावकाः ॥
या वः शर्म शशमानाय सन्ति ॥
अंसेष्वा मरुतः खादयो वो वक्षःसु रुक्मा उपशिश्रियाणाः ।
वि विद्युतो न वृष्टिभी रुचाना अनु स्वधामायुधैर्यच्छमानाः ॥
ऋष्टयो वो मरुतो अंसयोरधि ॥
इमे तुरं मरुतो रामयन्तीमे सहः सहसा आनमन्ति ।
इमे शंसं वनुष्यतो निपान्ति गुरु द्वेषो अररुषे दधन्ति ॥
अरा इवेदचरमा अहेव प्र प्रजायन्ते अकवा महोभिः ॥
पृश्नेः पुत्रा उपमासो रभिष्ठाः स्वया मत्या मरुतः संमिमिक्षुः ॥
अग्नीषोमा इमं , युवमेतानि ॥
अग्नीषोमा यो अद्य वां इदं वचः सपर्यति ।
तस्मै धत्तं सुवीर्यं गवां पोषं स्वश्व्यम् ॥
आन्यं दिवो मातरिश्वा जभारामथ्नादन्यं परि श्येनो अद्रेः ।
अग्नीषोमा ब्रह्मणा वावृधानोरुं यज्ञाय चक्रथुरु लोकं ॥
अग्नीषोमा य आहुतिं यो वां दाशाद्धविष्कृतिम् ।
स प्रजया सुवीर्यं विश्वमायुर् व्यश्नवत् ॥
अग्नीषोमा हविषः प्रस्थितस्य वीतं हर्यतं वृषणा जुषेथां ।
सुशर्माणा स्ववसा हि भूतमथा धत्तं यजमानाय शं योः ॥
आ चर्षणिप्रा वृषभो जनानां राजा कृष्टीनां पुरुहूत इन्द्रः ।
स्तुतः श्रवस्यन्नवसोप मद्रिग् युक्त्वा हरी वृषणायाह्यर्वाक् ॥
विवेष यन्मा धिषणा जजान ॥
तं सध्रीचीर् ऊतयो वृष्ण्यानि पौँस्यानि नियुतः सश्चुरिन्द्रम् ।
समुद्रं न सिन्धव उक्थशुष्मा उरुव्यचसं गिरा आविशन्ति ॥
सत्यमित् तन्न त्वावं अन्योऽस्तीन्द्र देवो न मर्त्यो ज्यायान् ।
अहन्नहिं परिशयानमर्णोऽवासृजो अपो अछा समुद्रम् ॥
प्रससाहिषे पुरुहूत शत्रून् ॥
स शेवृधमधिधा द्युम्नमस्मे महि क्षत्रं जनाषाड् इन्द्र तव्यं ।
रक्षा च नो मघोनः पाहि सूरीन् राये च नः स्वपत्या इषे धाः ॥
इति खिलकाण्डे चतुर्दशः प्रपाठकः।।
